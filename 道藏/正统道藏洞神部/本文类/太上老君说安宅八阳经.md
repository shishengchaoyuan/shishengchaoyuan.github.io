---
title:
  zh-hans: 太上老君说安宅八阳经
  zh-hant: 太上老君說安宅八陽經
category: /道藏/正统道藏洞神部/本文类
lastmod: 2018-11-26T23:34:44Z
github_repo_url: https://github.com/frankslin/daizhigev20/blob/data/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%A5%9E%E9%83%A8/%E6%9C%AC%E6%96%87%E7%B1%BB/%E5%A4%AA%E4%B8%8A%E8%80%81%E5%90%9B%E8%AF%B4%E5%AE%89%E5%AE%85%E5%85%AB%E9%98%B3%E7%BB%8F.md
daizhige_url: https://daizhige.org/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%A5%9E%E9%83%A8/%E6%9C%AC%E6%96%87%E7%B1%BB/%E5%A4%AA%E4%B8%8A%E8%80%81%E5%90%9B%E8%AF%B4%E5%AE%89%E5%AE%85%E5%85%AB%E9%98%B3%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  ctext:
    - ctp:wb382600
    - ctp:wb223261
  kanripo:
    - KR5c0015/HFL
    - KR5c0015/ZTDZ
---

太上老君说安宅八阳经  
　　经名：太上老君说安宅八阳经。撰人不详，约出於唐宋间。假托太上老君为太极真人说诵经安宅之法。一卷。底本出处：《正统道藏》洞神部本文类。  
　　尔时太上老君在福德天中，召集十方圣众、天神地祇，俱来集会，讲说妙法，有太极真人，端简上告老君：为见阎浮众生修造宅舍，频遭厄难，作何方便，以救凡愚？  
　　老君答曰：若有善男子善女人，起造宅舍，惊动龙神，屋宇呜唤，地华土裂，南堂北屋，东廊门户、井灶碓磨、库藏船车、寓止六畜栏圈、庄舍寺院，但是屋宇房廊窟穴，触犯天煞地煞年煞月煞日煞时煞，四方诸煞，五方地祇，青龙白虎朱雀玄武将军太岁，黄旛豹尾十二时神六甲禁忌，土公土母土府伏龙一切恶煞，宜转此经禳谢，所犯神煞悉皆隐藏，远送四方，各镇方隅，不敢为害，念诵此经，是诸恶鬼，皆自消灭，疾病驱除，身强体轻，念诵此经，功德无量。若有善男子善女人匡保蚕桑，至心念诵此经，福德报应。或起造屋宇，修营仓库、牛栏、马坊、猜圈、鸡栖，掘凿动土，转诵此经三徧至百徧，令土府相生，阴阳和合，向坐宜良，龙神匡赞，百福咸臻，眷属和平，悉无障碍，所求皆得，所愿皆成。於是大众闻说此经，皆大欢喜，作礼而退，信受奉行。  
　　太上老君说安宅八阳经竟