---
title:
  zh-hans: 太上老君说常清静妙经
  zh-hant: 太上老君說常清靜妙經
category: /道藏/正统道藏洞神部/本文类
lastmod: 2018-11-26T23:34:44Z
github_repo_url: https://github.com/frankslin/daizhigev20/blob/data/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%A5%9E%E9%83%A8/%E6%9C%AC%E6%96%87%E7%B1%BB/%E5%A4%AA%E4%B8%8A%E8%80%81%E5%90%9B%E8%AF%B4%E5%B8%B8%E6%B8%85%E9%9D%99%E5%A6%99%E7%BB%8F.md
daizhige_url: https://daizhige.org/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%A5%9E%E9%83%A8/%E6%9C%AC%E6%96%87%E7%B1%BB/%E5%A4%AA%E4%B8%8A%E8%80%81%E5%90%9B%E8%AF%B4%E5%B8%B8%E6%B8%85%E9%9D%99%E5%A6%99%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  ctext:
    - ctp:wb929535
  kanripo:
    - KR5c0001/HFL
    - KR5c0001/ZTDZ
---

太上老君说常清静妙经  
　　经名：太上老君说常清静妙经。撰人不详，约出於隋唐。一卷。底本出处：《正统道藏》洞神部本文类。参校本：杜光庭等诸家注解本。  
　　太上老君说常清静妙经  
　　老君曰：大道无形，生育天地；大道无情，运行日月；大道无名，长养万物。吾不知其名，强名曰道。夫道者，有清有浊，有动有静。天清地浊，天动地静，男清女浊，男动女静。降本流末，而生万物。清者浊之源，静者动之基\#1。人能常清静，天地悉皆归。夫人神好清而心扰之，人心好静而欲牵之。常能遣其欲而心自静，澄其心而神自清，自然六欲不生，三毒消灭。所以不能者，为心未澄、欲未遣也。能遣之者，内观於心，心无其心；外观於形，形无其形；远观於物，物无其物。三者既悟，唯见於空。观空亦空\#2，空无所空。所空既无，无无亦无。无无既无，湛然常寂。寂无所寂，欲岂能生？欲既不生，即是真静。真静应物，真常得性。常应常静，常清静，渐入真道。既入真道，名为得道。虽名得道，实无所得。为化众生，名为得道。能悟之者，可传圣道。  
　　老君曰：上士无争，下士好争；上德不德，下德执德。执着之者，不名道德。众生所以不得真道者，为有妄心。既有妄心，即惊其神。既惊其神，即着万物。既着万物，即生贪求。既生贪求，即是烦恼。烦恼妄想，忧苦身心，便遭浊辱，流浪生死，常沉苦海，永失真道。真常之道，悟者自得。得悟道者，常清静矣。  
　　太上老君说常清静妙经  
　　仙人葛仙翁曰：吾得真道，曾诵此经万遍。此经是天人所习，不传下士。吾昔受之於东华帝君，束华帝君受之於金关帝君，金阙帝君受之於西王母，西王母皆口口相传，不记文字。吾今於世，书而录之。上士悟之，升为天官；中士得之，南官列仙；下士修之，在世长年。游行三界，升入金门。  
　　左玄真人曰：学道之士，持诵此经者，即得十天善神拥护其人，然后玉符保神，金液炼形，o 形神俱妙，与道合真。  
　　正一真人曰：人家有此经，悟解之者，灾障不干，众圣护门，神升上界，朝拜高。功满德就，相感帝君。诵持不退，身腾紫云。  
　　\#1此句原作『动者静之基』，与以下文义不符。兹据侯善渊、刘通微二注本及《清静心经》改。  
　　\#2『亦』，原作「以」。兹据《清静心经》及杜光庭、侯善渊、无名氏、李道纯、刘通微等注本改。