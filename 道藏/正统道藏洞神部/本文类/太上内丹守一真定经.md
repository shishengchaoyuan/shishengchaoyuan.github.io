---
title:
  zh-hans: 太上内丹守一真定经
  zh-hant: 太上內丹守一真定經
category: /道藏/正统道藏洞神部/本文类
lastmod: 2018-11-26T23:34:44Z
github_repo_url: https://github.com/frankslin/daizhigev20/blob/data/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%A5%9E%E9%83%A8/%E6%9C%AC%E6%96%87%E7%B1%BB/%E5%A4%AA%E4%B8%8A%E5%86%85%E4%B8%B9%E5%AE%88%E4%B8%80%E7%9C%9F%E5%AE%9A%E7%BB%8F.md
daizhige_url: https://daizhige.org/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%A5%9E%E9%83%A8/%E6%9C%AC%E6%96%87%E7%B1%BB/%E5%A4%AA%E4%B8%8A%E5%86%85%E4%B8%B9%E5%AE%88%E4%B8%80%E7%9C%9F%E5%AE%9A%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  ctext:
    - ctp:wb50518
    - ctp:wb94695
  kanripo:
    - KR5c0025/CK-KZ
    - KR5c0025/HFL
    - KR5c0025/YP-C
    - KR5c0025/ZTDZ
---

太上内丹守一真定经  
　　经名：太上内丹守一真定经。撰人不详，约出於宋元。与《玉清无上内景真经》等同时。一卷。底本出处：《正统道藏》洞神部本文类。  
　　太上内丹守一真定经  
　　南岳七金宝山庆华紫光天母传  
　　仰闻大道，混沌始分，分立天地，日月经纬，交合元气，阴阳之精。道法生成，保命养形。世人茫昧，贪欲夭生。今传圣义，兆当敬行。  
　　元始上帝告诸新学众真曰：我有妙道，久秘发言。夫动二以为阴，静一以为阳。二则有变，一则守常。知常悟明，抱一爽灵。兆欲久视，当服金晶。定神御气，真息绵绵。绵绵存之，玄中之玄。中田流火，阴魄上迎，坎离交固，变化自然。惟定为本，是名灵根。光明赫奕，自照乾坤。绿肠丹髓，万世长存。阴去阳纯，白日超升。  
　　於是玉宸大道君曰：此为一身之宝，万气之母。兆得其母，六子生焉。兆当精思其义，守其真定，自然形神俱妙，与道为一，与天为徒，与莫大焉。是时新学诸真闻是妙道，退居静室，专一静思，反其太初，成至真道。  
　　太上内丹守一真定经竟