---
title:
  zh-hans: 真武灵应真君增上佑圣尊号册文
  zh-hant: 真武靈應真君增上佑聖尊號冊文
category: /道藏/正统道藏洞神部/谱箓类
lastmod: 2018-11-26T23:34:44Z
github_repo_url: https://github.com/frankslin/daizhigev20/blob/data/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%A5%9E%E9%83%A8/%E8%B0%B1%E7%AE%93%E7%B1%BB/%E7%9C%9F%E6%AD%A6%E7%81%B5%E5%BA%94%E7%9C%9F%E5%90%9B%E5%A2%9E%E4%B8%8A%E4%BD%91%E5%9C%A3%E5%B0%8A%E5%8F%B7%E5%86%8C%E6%96%87.md
daizhige_url: https://daizhige.org/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%A5%9E%E9%83%A8/%E8%B0%B1%E7%AE%93%E7%B1%BB/%E7%9C%9F%E6%AD%A6%E7%81%B5%E5%BA%94%E7%9C%9F%E5%90%9B%E5%A2%9E%E4%B8%8A%E4%BD%91%E5%9C%A3%E5%B0%8A%E5%8F%B7%E5%86%8C%E6%96%87.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  ctext:
    - ctp:wb945092
  kanripo:
    - KR5c0172/HFL
    - KR5c0172/ZTDZ
---

真武灵应真君增上佑圣尊号册文  
　　经名：真武灵应真君增上佑圣专号册文。宋赵佶撰。三篇同卷。底本出处，《正统道藏》洞神部谱录类。  
　　真武灵应真君增上佑圣尊号册文  
　　维大观二年岁次戊子三月辛亥朔二十四日甲戌，皇帝谨再拜，言曰：惟皇上帝，孚佑下民。统镇北方，有大神将。至真示化，缘感而通。盛德阴功，万邦未赖。恭惟真武灵应真君，应虚危之次，合龟蛇之形。道德妙於难名，威灵摄於万有。周行六合，洞察无形。祚善刑淫，庇护草品。国家诞膺宝命，百五十年。肆及眇躬，嗣承丕绪。欲无不获，为无不成。神人底宁，海寓静谧。妖孽不作，嘉祥荐臻。太平之休，厥为炁盛。非神茂迪，曷济登兹。宜进徽称，式示昭答。谨遣朝散郎试吏部尚书兼侍读实录修撰赐紫金鱼袋余深，奉册增上尊号曰：佑圣真武灵应真君。夫惟秉箓，实典神天。作民恭先，其在隆礼。情着於内，备文以行。尚冀眷昭，俯垂贶祉。谨言。  
　　真武灵应真君增上佑圣尊号册文竟