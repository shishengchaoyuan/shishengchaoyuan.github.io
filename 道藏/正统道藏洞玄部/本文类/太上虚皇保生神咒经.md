---
title:
  zh-hans: 太上虚皇保生神咒经
  zh-hant: 太上虛皇保生神咒經
category: /道藏/正统道藏洞玄部/本文类
lastmod: 2018-11-26T23:34:44Z
github_repo_url: https://github.com/frankslin/daizhigev20/blob/data/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%8E%84%E9%83%A8/%E6%9C%AC%E6%96%87%E7%B1%BB/%E5%A4%AA%E4%B8%8A%E8%99%9A%E7%9A%87%E4%BF%9D%E7%94%9F%E7%A5%9E%E5%92%92%E7%BB%8F.md
daizhige_url: https://daizhige.org/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%8E%84%E9%83%A8/%E6%9C%AC%E6%96%87%E7%B1%BB/%E5%A4%AA%E4%B8%8A%E8%99%9A%E7%9A%87%E4%BF%9D%E7%94%9F%E7%A5%9E%E5%92%92%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  kanripo:
    - KR5b0068/HFL
    - KR5b0068/ZTDZ
---

太上虚皇保生神咒经  
　　经名：太上虚皇保生神咒经。撰人不详，似出於宋元。念四官咒语求太上虚皇及五方神灵消灾保生。一卷。底本出处：《正统道藏》洞玄部本文类。  
　　太上虚皇保生神咒经  
　　太上虚皇，开散玉庭，金房晃曜，翠台郁青。我设三道，灭鬼生灵，我能无死，亦能无生。长生自在，迥老返婴，魂魄受炼，五神安宁。回飙车轮，北谒玉清，升入太无，与日合明。遂成真人，五帝合并，三元所告，万神咸听。洞玄三昧，无量真灵，群仙侍卫，名列玉清。洞真玉虚，无中之无，道中之道，神化须臾。洞神灵应，法象有为，驱邪灭恶，运转璇玑。东方保生，青童神灵，正一守魂，克保昌龄。南方保生，固气赤灵，万神无越，使我长宁。西方保生，侍魄白灵，辟除妖气，令我利亨。北方保生，通利元精，五气真符，使臣长荣。中央保生，主我身形，飞行自在，天地齐并。游观太虚，上朝玉京，下袪祆魅，福惠群生。  
　　太上虚皇保生神咒经竟