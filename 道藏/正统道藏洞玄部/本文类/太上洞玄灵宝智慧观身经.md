---
title:
  zh-hans: 太上洞玄灵宝智慧观身经
  zh-hant: 太上洞玄靈寶智慧觀身經
category: /道藏/正统道藏洞玄部/本文类
lastmod: 2018-11-26T23:34:44Z
github_repo_url: https://github.com/frankslin/daizhigev20/blob/data/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%8E%84%E9%83%A8/%E6%9C%AC%E6%96%87%E7%B1%BB/%E5%A4%AA%E4%B8%8A%E6%B4%9E%E7%8E%84%E7%81%B5%E5%AE%9D%E6%99%BA%E6%85%A7%E8%A7%82%E8%BA%AB%E7%BB%8F.md
daizhige_url: https://daizhige.org/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%8E%84%E9%83%A8/%E6%9C%AC%E6%96%87%E7%B1%BB/%E5%A4%AA%E4%B8%8A%E6%B4%9E%E7%8E%84%E7%81%B5%E5%AE%9D%E6%99%BA%E6%85%A7%E8%A7%82%E8%BA%AB%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  ctext:
    - ctp:wb658701
    - ctp:wb611379
---

太上灵宝智慧观身经  
　　经名：太上灵宝智慧观身经。撰人不详，似出於南北朝隋唐之际。一卷。底本出处：《正统道藏》洞玄部本文类。参校本：《金石萃编》卷九十六。  
　　太上灵宝智慧观身经  
　　静观真人於思微中，观身实相，深达智慧，了见四大、六种根识、及五聚荫、五印世法皆悉空寂，入无相门。所谓外想、内想，若生想，若灭想，了了照尽，无浄秽法，无生灭法；如是尽处，亦无所尽，究皆是空，空竟升玄。何以故？内想者名境观空，是空亦空，空空亦空，空无分别空故。是无分别空，亦复皆空，空无二致，故言其尽。若善男女，照法空性，无起灭心，无憍慢心，无恐怖心，无憎爱心，能於世间免种种苦。所谓生死别苦、鬼神害苦、官私口舌苦、水火刀兵饥寒苦，皆悉免离。如是尽利益，非於一人、二人，必於无量无边、无量数人；非一天、二天，无量无边、无量数天，其功德力，不可思议。是故此说，名为解脱，名利益义，名无量义，名第一义。如是诸义，若书若写，若读若诵，若解说，是为入智慧门，游智慧室，坐智慧床，餐智慧食，得智慧真相之体。即於尔时说智慧颂曰：  
　　智慧起本无，朗朗照十方。结空峙玄霄，诸天挹流芳。  
　　其妙难思议，虚感真实通。有有有非有，无无无不无。  
　　智慧常观身，学道之所先。渺渺入玄津，自然录我神。  
　　天尊常拥护，魔王卫宝言。晃晃金刚躯，超超太上仙。  
　　智慧生戒根，真道戒为主，三宝由是兴，高仙所崇受。  
　　泛此不死舟，倏忽济大有。当此说戒时，诸天来稽首。  
　　太上灵宝智慧观身经竟