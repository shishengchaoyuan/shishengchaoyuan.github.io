---
title:
  zh-hans: 太上洞玄灵宝观妙经
  zh-hant: 太上洞玄靈寶觀妙經
category: /道藏/正统道藏洞玄部/本文类
lastmod: 2018-11-26T23:34:44Z
github_repo_url: https://github.com/frankslin/daizhigev20/blob/data/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%8E%84%E9%83%A8/%E6%9C%AC%E6%96%87%E7%B1%BB/%E5%A4%AA%E4%B8%8A%E6%B4%9E%E7%8E%84%E7%81%B5%E5%AE%9D%E8%A7%82%E5%A6%99%E7%BB%8F.md
daizhige_url: https://daizhige.org/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%8E%84%E9%83%A8/%E6%9C%AC%E6%96%87%E7%B1%BB/%E5%A4%AA%E4%B8%8A%E6%B4%9E%E7%8E%84%E7%81%B5%E5%AE%9D%E8%A7%82%E5%A6%99%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  ctext:
    - ctp:wb472820
  kanripo:
    - KR5b0010/HFL
    - KR5b0010/ZTDZ
---

太上洞玄灵宝观妙经  
　　经名：太上洞玄灵宝观妙经。撰人不详，约出於唐代。一卷。底本出处：《正统道藏》洞玄部本文类。  
　　太上洞玄灵宝观妙经  
　　夫欲观妙成真，先去邪僻之行。外事都绝，然后澄静其心，所思次束次灭。习之既久，其心渐闲。唯灭动心，不灭静心；但凝空心，不凝有心。静心之上，豁然无覆；静心之下，寂然无载。有事无事，常若无心；处静处谊，其志唯一。若束心太急，又却成疾，发乎狂痴，是其候也。心若不动，又须放任，恒自调适，勿令结滞。处谊无恶，涉事无恼者，此是真静也。不以涉事无恼，故求多鉴乎。静久神凝，天光自发。勿举急求，致以乖自然。於静境中见无所取；若有所取，则伪乱真。久而行之，自然得道。夫得道者，心有五时，身有七候。一时，心动多静少；二时，心动静相半；三时，心静多动少；四时，心无事则静，有事还动；五时，心常与道冥，触亦不动。七候：一者，心得真定，不杂嚣尘；二者，宿疾蠲消，身心清爽；三者，填补亏损，复命还年；四者，延龄度世，名曰仙人；五者，炼形为气，名曰真人；六者，炼气成神，名曰神人；七者，炼神合道，名曰至人。其於鉴力，随候益明。夫久学静心，都无一候，但令秽质殂谢方空，欲成真道，未之闻也。  
　　太上洞玄灵宝观妙经竟