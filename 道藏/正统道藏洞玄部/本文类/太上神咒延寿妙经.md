---
title:
  zh-hans: 太上神咒延寿妙经
  zh-hant: 太上神咒延壽妙經
category: /道藏/正统道藏洞玄部/本文类
lastmod: 2018-11-26T23:34:44Z
github_repo_url: https://github.com/frankslin/daizhigev20/blob/data/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%8E%84%E9%83%A8/%E6%9C%AC%E6%96%87%E7%B1%BB/%E5%A4%AA%E4%B8%8A%E7%A5%9E%E5%92%92%E5%BB%B6%E5%AF%BF%E5%A6%99%E7%BB%8F.md
daizhige_url: https://daizhige.org/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%8E%84%E9%83%A8/%E6%9C%AC%E6%96%87%E7%B1%BB/%E5%A4%AA%E4%B8%8A%E7%A5%9E%E5%92%92%E5%BB%B6%E5%AF%BF%E5%A6%99%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  kanripo:
    - KR5b0042/CK-KZ
    - KR5b0042/HFL
    - KR5b0042/YP-C
    - KR5b0042/ZTDZ
---

太上神咒延寿妙经  
　　经名：太上神咒延寿妙经。撰人及时代不详。假托元始天尊说救苦益算法。一卷。底本出处：《正统道藏》洞玄部本文类。  
　　太上神咒延寿妙经  
　　尔时，元始天尊救护益算，济人身命疾病苦厄。是时，道君长跪稽首，一心除乱，众恶消灭。甲子将军，生我益筹。天尊所愿，愿得成就。寻声往救，寿算天年。世世不休，流通无碍。符破五虚六耗恶梦妨害，复连咒诅。若能受持此经，不相加害，符保百年。若有年厄月厄，日时众厄，佩符之后，无有厄忌。若能受此经，延年益算，过度灾厄，寿命延长，拔赎年命，簿中断死。文昌宫中，注上生名。六斋十直，甲子庚申，本命八节，诵念是经，魂神澄正，素发还青。身心安定，万愿从心。三河四海，九江八极，诸真人等，仙童玉女，三界地祇，三官九署，一切神明，闻持此经，即为消除一切苦恼，顽逆丑恶无量大罪，轻师调道，秽藉天经，奸邪偷盗，贪利入身，皆蒙释散。日夜六时，诵念是经，五瘟疫毒，永离家门。世上凶魔，奔驰万里，急急如律令。  
　　太上神咒延寿妙经竟