---
title:
  zh-hans: 太上灵宝净明法序
  zh-hant: 太上靈寶淨明法序
category: /道藏/正统道藏洞玄部/方法类
lastmod: 2018-11-26T23:34:44Z
github_repo_url: https://github.com/frankslin/daizhigev20/blob/data/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%8E%84%E9%83%A8/%E6%96%B9%E6%B3%95%E7%B1%BB/%E5%A4%AA%E4%B8%8A%E7%81%B5%E5%AE%9D%E5%87%80%E6%98%8E%E6%B3%95%E5%BA%8F.md
daizhige_url: https://daizhige.org/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%8E%84%E9%83%A8/%E6%96%B9%E6%B3%95%E7%B1%BB/%E5%A4%AA%E4%B8%8A%E7%81%B5%E5%AE%9D%E5%87%80%E6%98%8E%E6%B3%95%E5%BA%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  ctext:
    - ctp:wb468636
  kanripo:
    - KR5b0263/master
---

太上灵宝净明法序   
　　经名：太上灵宝浄明法序。撰人不详。三篇同卷。底本出处：《正统道藏》洞玄部方法类。  
　　太上灵宝净明法序  
　　浄明法者，乃上清玄都玉京之隐书。昔太阳真君孝道明王，以孝道着明，照临下土，成无上道。於是，上清上帝降於扶桑洞神之堂，召明王，而说法证之，以为最上弟子，号灵宝大真人玉清诏命使，以救度于时。故真人发大誓愿，愿居东极，用救群品，是谓灵宝救苦天尊，乃赤明元年八月十五日也。谓之浄明，争明者，无幽不烛，纤尘不污，愚智皆仰之，为开度之门，升真之路，以孝悌为之准式，修炼为之方术，行持之秘要。积累相资，磨砻智慧，而后道炁坚完，神人伏役，一瞬息间，可达玄理。余昔慕道风，徧求师旨，心存目识，志切意坚。自受法具君，后学谌姆，功行已就。复遇上圣，传以此书，其术乃成。至於蒙恩超举神妙之迹，不可具言。得吾书者，慎无自弃，皆十世积累，将有飞升之渐。吾尝着其末，浅作《道经》三十五篇，行于人世，得者犹鲜。况此枢机，皆上圣秘箓，行之诅可忽乎。谨序。