---
title:
  zh-hans: 洞真太上紫文丹章
  zh-hant: 洞真太上紫文丹章
category: /道藏/正统道藏正一部
lastmod: 2018-11-26T23:34:44Z
github_repo_url: https://github.com/frankslin/daizhigev20/blob/data/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%AD%A3%E4%B8%80%E9%83%A8/%E6%B4%9E%E7%9C%9F%E5%A4%AA%E4%B8%8A%E7%B4%AB%E6%96%87%E4%B8%B9%E7%AB%A0.md
daizhige_url: https://daizhige.org/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%AD%A3%E4%B8%80%E9%83%A8/%E6%B4%9E%E7%9C%9F%E5%A4%AA%E4%B8%8A%E7%B4%AB%E6%96%87%E4%B8%B9%E7%AB%A0.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  ctext:
    - ctp:wb136091
    - ctp:wb272388
  kanripo:
    - KR5g0144/HFL
    - KR5g0144/ZTDZ
---

洞真太上紫文丹章  
　　经名：洞真太上紫文丹章。撰人不详，约出於东晋。原系《玉清隐书》中一篇，后分出单行。底本出处：《 正统道藏》正一部。  
　　洞真太上紫文丹章  
　　一名九天玉清绿字隐文  
　　紫文丹章绿字隐文，一百二十言，乃九天之上炁，凝紫晖之精，结成自然之章，表见玉清宫中。其文焕曜，昭明上清，致高上注笔，通其隐音，以纲维玉虚，制命九天，常御威神，召真检灵。即元始天王所佩，以传玉清帝君、消魔大王、玉清神霄王等。侍文玉童玉女各二十四人，纠於漏慢，营卫佩文者身。得佩此文，则与九天真，名书丹台，位准高玄，身发紫光，项负圆明，游行太虚，十界司迎，致三元下降，同宴霄軿。  
　　修行神仙之道，披诵高上玉清隐书大洞真经，当安身方丈之上，心映紫文丹章，左把流金火铃，右御豁落七元，则玉虚不招而自降，大洞不叩而发关，万真应机而感会，群魔束身而自亡，运策八炁，回转五辰，座命万灵，役御群仙，炁合高虚，形举紫宾。九天之秘奥，玉清之隐文，有泄此章，身被风刀，责及七玄生死之考，一如九天盟文。  
　　有金名玉字，列图九天，得见此文，当以绛纹之缯三尺为地，以紫笔书丹章於缯上，赍紫文九十尺，金鱼玉龙，诣师清斋九十日，北向告盟九天而传。弟子受，以锦囊佩之当心也。得佩紫文丹章，皆位准高玄，得受玉清隐书，位准太真，坐起寝息，皆与玉虚交缠，玉华卫真於左右，五帝仿髴於寝轩。不得杂同於常俗，混秽於高真也。犯则神逝而魔前，被考而失仙也。  
　　佩紫文丹章，出入卧息及行道之际，常当先思己身有紫晖之光，玄覆於上，气绕一身，便叩齿九通，微祝曰：  
　　玉虚九重，紫晖八缠，玄光垂映，玉清吐津，紫文丹书，表明九天，制命万灵，招役群仙，威摄万万，检剪千千，景响立会，五云发烟，飞舆紫盖，欻来我前，使我乘空，高登玉晨。  
　　毕，便引紫炁十二咽止。如此九年，即有紫云之盖，映覆兆身，身生紫光，明照十方，通神致真，洞睹太虚也。  
　　昔上元夫人以隐文授太和玉女，太和玉女授幼阳君，君道成升虚，以文封於九嶷洞室，七百年当授合真通玄之人。后学精念，自当感会豫有缘也。  
　　洞真太上紫文丹章