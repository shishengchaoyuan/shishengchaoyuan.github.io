---
title:
  zh-hans: 三官灯仪
  zh-hant: 三官燈儀
category: /道藏/正统道藏洞真部/威仪类
lastmod: 2018-11-26T23:34:44Z
github_repo_url: https://github.com/frankslin/daizhigev20/blob/data/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%9C%9F%E9%83%A8/%E5%A8%81%E4%BB%AA%E7%B1%BB/%E4%B8%89%E5%AE%98%E7%81%AF%E4%BB%AA.md
daizhige_url: https://daizhige.org/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%9C%9F%E9%83%A8/%E5%A8%81%E4%BB%AA%E7%B1%BB/%E4%B8%89%E5%AE%98%E7%81%AF%E4%BB%AA.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  ctext:
    - ctp:wb535840
    - ctp:wb184998
  kanripo:
    - KR5a0203/HFL
    - KR5a0203/ZTDZ
---

三官灯仪  
　　经名：三官灯仪。一卷。底本出处：《正统道藏》洞真部威仪类。  
　　三官灯仪  
　　法事如式  
　　伏闻玄元妙道，运一炁而肇乾坤；清浊殊分，备三才而明日月。显晦分於昼夜，寒暑布於四诗。人本冲和，为万类之最灵；性本清虚，因五行而受赋。列尊卑於贵贱，应罪福於因缘。是以三官考校，赏功过以无私；五帝纪明，着愆非而有在。切以人生下境，命系上天。星辰运转，值流逆而照临；运限推迁，遇刑克而冲并。或动止悞违於五典，或命运值罹於三灾。杀生纵意於贪婪，益己损彼而不善。恶言咒咀，或违犯於天基；营造兴工，或冒干於地府。至於六根三业，种种过愆，非凭道力，无以蠲除。今辰某庆逢吉旦，节届上中下元，当三官考校之辰，乃九天赐福之会。所以斋戒身心，精崇净供，华灯遍照於层霄，银烛交辉於星汉。红莲万朵，齐开於三五之期；醁酒三斟，供献於百千之圣。沉檀芬馥，遥达於金阙之天；仙范吟哦，速彻於玉清之界。辄伸丹悃，仰叩洪禧。法众虔诚，赞扬功德。  
　　信礼无上大罗天长生保命护身天尊  
　　臣众等志心归命，上元一品九炁赐福天官紫微大帝，一切神仙诸灵官。  
　　伏闻自然大圣，降九天太极之权；总主上真，御七宝紫微之阙。降凤辇於举迁之会，回云軿於上中下元之辰。校录天人，标提功过，届三阳而赐福，合九炁以流辉。今辰某注想高明，倾心酌献，仰玄都而设像，建净宇之陈仪。志心归命，上元一品九炁赐福天官紫微帝君。伏愿冲鉴融明，纯禧锡善。北都幽籍，永诠不朽之名；南昌上宫，克注长生之字。生生道备，世世心清。稽首皈依，虔诚赞咏。  
　　信礼高上紫微宫九炁赐福天官  
　　真都元阳，紫微宫主。自然大圣，赐福天官。统摄天界，役使鬼神。鸣钟击鼓，乘车驾云。队仗千万，统摄天兵。涤除凶秽，去浊流清。上帝有勑，普济含灵。祛邪辅正，保天长存。  
　　臣众等志心归命，中元二品七炁赦罪地官清虚大帝，一切神仙诸灵官。  
　　伏闻太阳殿上，仰大道之清虚；洞阴阙中，瞻元君而洞耀。五岳八纮之类，会校录於庆生；九幽三府之流，愿关宣而赦罪。矧兹下土，实仰元恩。今辰某澡涤尘襟，虔遵圣范，仰洞灵而设像，建净宇以陈仪，志心归命，中元二品赦罪地官清虚大帝。伏愿启耀流光，歆诚瞩恳。削愆尤於动植，得遂生成；施善利於飞潜，咸臻宁晏。至仁广度，品物蒙庥。稽首皈依，虔诚赞咏。  
　　信礼高上洞空宫七炁赦罪地官  
　　中兄赦罪，主帝元君。灵真大圣，社稷之神。滋生万物，长养下民。祛除妖怪，扫荡邪氛。乘云跨虎，游行乾坤。保安家国，内外咸宁。蠲消九横，馘灭五瘟。流祥赐福，与道合真。  
　　臣众等志心归命，五炁解厄水官旸谷神王，一切神仙诸灵官。  
　　伏闻金灵炳景，水官理旸谷之宫；宝历分权，大帝主洞阴之道。定川源之品汇，考江海之威灵。会五炁於建生，无幽不烛；遵群伦之解厄，有愿皆从。今辰某夙幸崇真，无生奉教，仰扶桑之设像，建净宇以陈仪。志心归命，下元三品解厄水官旸谷神王。伏愿飙驭俯回，精崇仰达。长生大圣，愿延海宇之生；度厄尊神，以解存亡之厄。福祥至止，祸患潜消。稽首皈依，虔诚赞咏。  
　　信礼高上洞源宫五炁解厄水官  
　　下元解厄，金阙洞阴。大帝水君，清泠之神。乘云御炁，搜捉邪精。驱  
　　雷逐电，海晏河清。平波伏浪，役使风  
　　云。敢有小鬼，辄恼生灵。寸尸万断，  
　　永不留形。凶秽消荡，道炁长存。  
　　讽经　宣疏　回向  
　　三官灯仪竟