---
title:
  zh-hans: 元始说功德法食往生经
  zh-hant: 元始說功德法食往生經
category: /道藏/正统道藏洞真部/本文类
lastmod: 2018-11-26T23:34:44Z
github_repo_url: https://github.com/frankslin/daizhigev20/blob/data/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%9C%9F%E9%83%A8/%E6%9C%AC%E6%96%87%E7%B1%BB/%E5%85%83%E5%A7%8B%E8%AF%B4%E5%8A%9F%E5%BE%B7%E6%B3%95%E9%A3%9F%E5%BE%80%E7%94%9F%E7%BB%8F.md
daizhige_url: https://daizhige.org/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%9C%9F%E9%83%A8/%E6%9C%AC%E6%96%87%E7%B1%BB/%E5%85%83%E5%A7%8B%E8%AF%B4%E5%8A%9F%E5%BE%B7%E6%B3%95%E9%A3%9F%E5%BE%80%E7%94%9F%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  ctext:
    - ctp:wb531405
  kanripo:
    - KR5a0076/HFL
    - KR5a0076/ZTDZ
---

元始说功德法食往生经  
　　经名：元始说功德法食往生经。撰人不详，似出於唐宋间。假托元始天尊为大慈大慧真人说超度地狱饿鬼畜生，施拾法食之法。一卷。底本出处：《正统道藏》 洞真部本文类。  
　　元始说功德法食往生经  
　　尔时，元始天尊与诸天圣众、天仙地仙三界官属、五岳地司、五帝水府、北都罗酆、善恶二童子，游东方玉宝楼阁世界、空青树下碧莲华上，说十种因缘，一千业报，令诸法会生解脱心。  
　　尔时天尊现大光明，满彼世界，见诸地狱饿鬼畜生，头面焦烂，身体火然，刀轮剑锋，苦毒彻天，痛伤骨髓，猛火焰天，渴饮镕铜，号叫冤债，无有休息，是时众中普皆观见。尔时有一真人名曰大慈大慧，悲泣伤叹，从座而起，稽首敛容礼拜，上告天尊：伏愿圣慈特垂听览，臣与法会诸众及飞仙神仙等，愍恤下界众生，伏愿天尊平等大慈如何救度。  
　　尔时，天尊默默良久，方启慈颜，举五明扇，发大弘音。乃答真人曰：善哉！善哉！汝能广为众生启慈念，今问此事，令我应见汝等一会，当须谛听。  
　　天尊言：三涂九府、一百二十酆都地狱，有诸众生不修真道，死入长夜，魂为下鬼，沉沦恶趣。愍叹而作颂曰：  
　　泠泠甘露滋，法味难思议。骞香流七真，冥冥何生疑。受此法食者，生天登紫微。福田高巍巍，供施令清浄。一切有为事，普皆成代命。拔汝三涂苦，施汝九玄庆。临当受食时，诸天皆赞咏。  
　　寒庭多悲苦，回心礼元皇。女青灵宝符，中山真帝书。一念升太清，再念归太无。功归九幽下，旋旋生紫虚。  
　　天尊曰：施食与亡者，不可思议，是诸亡魂，是男是女，当比饱满，各得离苦解脱受生，清凉莲华座永得脱离。是时天尊重宣偈曰：  
　　功德不思议，行者膺福报。施与法食餐，永生安乐道。  
　　尔时天尊说是偈已，应诸所见地狱，寻声消散，是诸幽魂随愿往生，大慈大慧真人及诸法会等众，咸皆欢喜踊跃，五体投地，作礼而退，信受奉行。  
　　元始说功德法食往生经竟