---
title:
  zh-hans: 三光注龄资福延寿妙经
  zh-hant: 三光注齡資福延壽妙經
category: /道藏/正统道藏洞真部/本文类
lastmod: 2018-11-26T23:34:44Z
github_repo_url: https://github.com/frankslin/daizhigev20/blob/data/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%9C%9F%E9%83%A8/%E6%9C%AC%E6%96%87%E7%B1%BB/%E4%B8%89%E5%85%89%E6%B3%A8%E9%BE%84%E8%B5%84%E7%A6%8F%E5%BB%B6%E5%AF%BF%E5%A6%99%E7%BB%8F.md
daizhige_url: https://daizhige.org/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%9C%9F%E9%83%A8/%E6%9C%AC%E6%96%87%E7%B1%BB/%E4%B8%89%E5%85%89%E6%B3%A8%E9%BE%84%E8%B5%84%E7%A6%8F%E5%BB%B6%E5%AF%BF%E5%A6%99%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  ctext:
    - ctp:wb297448
  kanripo:
    - KR5a0020/HFL
    - KR5a0020/ZTDZ
---

三光注龄资福延寿妙经  
　　经名：三光注龄资福延寿妙经。撰人不详，约出於唐宋间。假托道君言修身延龄之法。一卷。底本出处：《正统道藏》洞真部本文类。  
　　三光注龄资福延寿妙经  
　　道言：吾隐六合之内，处明堂之中，守炼精魄，自然冲冲，明达四远，万境咸通，开辟之始，道之先宗，吾陈此因，说子之身，子须秘受，勿施於人。天有七机，亦有三光，斗应其机，光应其罡，斗有七孔，来应五脏，安静怡神，名正修养。耳则不可以乱听，眼则不可以视恶，鼻则不可以闻臭，口则不可以杂味，虚中三光，周流徧体，头以为天，足以为地，道法济人，自然之炁。耳若乱听，声色败人，眼若视恶，真光不明，鼻若闻臭，玉真不清，口若杂味，身多病生。是故病从口入，福从色败，子若戒之，命同天在。能服金液，飞仙必克，能服还丹，坚骨延年，子若有志，但於名山，无为无欲，安而复迁，莫同凡俗，贪欲为冤，大道玄圣，在子目前，斗覆子形，光映子精，密而行之，方得道成。  
　　三光注龄资福延寿妙经竟