---
title:
  zh-hans: 太上说九幽拔罪心印妙经
  zh-hant: 太上說九幽拔罪心印妙經
category: /道藏/正统道藏洞真部/本文类
lastmod: 2018-11-26T23:34:44Z
github_repo_url: https://github.com/frankslin/daizhigev20/blob/data/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%9C%9F%E9%83%A8/%E6%9C%AC%E6%96%87%E7%B1%BB/%E5%A4%AA%E4%B8%8A%E8%AF%B4%E4%B9%9D%E5%B9%BD%E6%8B%94%E7%BD%AA%E5%BF%83%E5%8D%B0%E5%A6%99%E7%BB%8F.md
daizhige_url: https://daizhige.org/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%9C%9F%E9%83%A8/%E6%9C%AC%E6%96%87%E7%B1%BB/%E5%A4%AA%E4%B8%8A%E8%AF%B4%E4%B9%9D%E5%B9%BD%E6%8B%94%E7%BD%AA%E5%BF%83%E5%8D%B0%E5%A6%99%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  ctext:
    - ctp:wb598502
  kanripo:
    - KR5a0074/HFL
    - KR5a0074/ZTDZ
---

太上说九幽拔罪心印妙经  
　　经名：太上说九幽拔罪心印妙经。撰人不详，约出於唐宋间。假托元始天尊为救苦真人说拔度众生罪根，使身心清静之法。一卷。底本出处：《正统道藏》洞真部本文类。  
　　太上说九幽拔罪心印妙经  
　　尔时，元始天尊坐七宝殿，放大光明，徧照三千大千世界，观见众生受诸苦恼，沉沦生死，受报无穷。於是救苦真人即从座起，赡仰尊颜，长跪问曰：是诸众生，以何因缘，飘荡苦海，沉没无边？  
　　天尊告曰：如是众生，受诸恶业，皆由自心，妄想颠倒，不悟无为，一切罪根，皆从心起，天堂快乐，自由心生，三界沉沦，亦从心起。心生邪见，妄起念嗔，心生惑乱，存念非真，心怀杀害，受诸类身，心生谄曲，与道无因，心生虚寂，与道相亲。重宣此义，而说偈曰：  
　　大道澄廓，元理幽深。先天而生，运化古今。道无形体，澄泸身心。不贪不欲，不嗔不淫。是非莫识，表里思寻。身心清浄，烦恼不侵。无起无灭，冥漠难斟。湛然空寂，了心元心。自然合道，众圣来钦。升朝金阙，游玩骞林。七祖解脱，永离幽阴。皆契心印，悟道合真。念念相继，勿起尘心。  
　　是时受苦众生闻说妙经，咸皆解脱。众真作礼，悉大欢喜，称扬赞叹，依教奉行。  
　　太上说九幽拔罪心印妙经竟