---
title:
  zh-hans: 高上玉皇心印经
  zh-hant: 高上玉皇心印經
category: /道藏/正统道藏洞真部/本文类
lastmod: 2018-11-26T23:34:44Z
github_repo_url: https://github.com/frankslin/daizhigev20/blob/data/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%9C%9F%E9%83%A8/%E6%9C%AC%E6%96%87%E7%B1%BB/%E9%AB%98%E4%B8%8A%E7%8E%89%E7%9A%87%E5%BF%83%E5%8D%B0%E7%BB%8F.md
daizhige_url: https://daizhige.org/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%9C%9F%E9%83%A8/%E6%9C%AC%E6%96%87%E7%B1%BB/%E9%AB%98%E4%B8%8A%E7%8E%89%E7%9A%87%E5%BF%83%E5%8D%B0%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  ctext:
    - ctp:wb199192
    - ctp:wb912083
    - ctp:wb189473
  kanripo:
    - KR5a0013/HFL
    - KR5a0013/ZTDZ
    - KR5i0019/CK-KZ
    - KR5i0019/YP-C
---

高上玉皇心印经  
　　经名：高上玉皇心印经。撰人不详，约出於唐宋间。歌颂内丹修炼法诀。一卷。底本出处：《正统道藏》洞真部本文类。  
　　高上玉皇心印经  
　　上药三品，神与气精。恍恍惚惚，杳杳冥冥。  
　　存无守有，顷刻而成。回风混合，百日功灵。  
　　默朝上帝，一纪飞升。知者易悟，昧者难行。  
　　履践天光，呼吸育清。出玄入牝，若亡若存。  
　　绵绵不绝，固蒂深根。人各有精，精合其神。  
　　神合其气，气合其真。不得其真，皆是强名。  
　　神能入石，神能飞形。入水不溺，入火不焚。  
　　神依形生，精依气盈。不凋不残，松柏青青。  
　　三品一理，妙不可听。其聚则有，其散则零。  
　　七窍相通，窍窍光明。圣日圣月，照耀金庭。  
　　一得永得，自然身轻。太和充溢，骨散寒琼。  
　　得丹则灵，不得则倾。丹在身中，非白非青。  
　　诵之万徧，妙理自明。  
　　高上玉皇心印经竟