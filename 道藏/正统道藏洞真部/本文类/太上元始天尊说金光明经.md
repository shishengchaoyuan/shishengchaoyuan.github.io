---
title:
  zh-hans: 太上元始天尊说金光明经
  zh-hant: 太上元始天尊說金光明經
category: /道藏/正统道藏洞真部/本文类
lastmod: 2018-11-26T23:34:44Z
github_repo_url: https://github.com/frankslin/daizhigev20/blob/data/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%9C%9F%E9%83%A8/%E6%9C%AC%E6%96%87%E7%B1%BB/%E5%A4%AA%E4%B8%8A%E5%85%83%E5%A7%8B%E5%A4%A9%E5%B0%8A%E8%AF%B4%E9%87%91%E5%85%89%E6%98%8E%E7%BB%8F.md
daizhige_url: https://daizhige.org/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%9C%9F%E9%83%A8/%E6%9C%AC%E6%96%87%E7%B1%BB/%E5%A4%AA%E4%B8%8A%E5%85%83%E5%A7%8B%E5%A4%A9%E5%B0%8A%E8%AF%B4%E9%87%91%E5%85%89%E6%98%8E%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  ctext:
    - ctp:wb96995
    - ctp:wb190698
  kanripo:
    - KR5a0070/HFL
    - KR5a0070/ZTDZ
---

太上元始天尊说金光明经  
　　经名：太上元始天尊说金光明经。撰人不详，约出於唐宋间。假托元始天尊演说，劝世人修道诵经，消除眼疾，得见光明。一卷。底本出处：《正统道藏》洞真部本文类。  
　　太上元始天尊说金光明经  
　　尔时，元始天尊与诸大众登宝座说法，历观世界众生受种种苦楚。或被疫疾，眼目暗昧，三光虽照，由如盲人，皆为不敬三宝。或被冤愆，咒诅相缠，致使眼目昏暗，视之不见。  
　　尔时，元始天尊开大慈悲方便之门，悯念生民，乃为演说此经，救度众生。善男子善女人，若遇此经救世，急当香汤沐浴，建立道场，转诵此经，信敬供养。即有金光童子、日光童子、月光童子、开光童子、星光童子、光明童子、焕光童子、清光童子、道眼童子、法境童子、圆光童子、慧光童子\#1 。  
　　道言：此十二童子能消灾难，若有众生眼目障昧，急转此经，自然开度，光明无碍，仙真护佑，万恶消亡，伏尸故气，精邪之鬼，远令除荡。善信男子女人敬信此经，即得疾病痊愈，眼目光明，前缘业障，见世愆辜，罪累消除，众圣佑助，同睹光明。此经神验，不可思议。有轻之者，殃及七祖，祸连汝身。於是天尊及诸仙圣、天仙地仙、三界官属，闻说妙法，皆大欢喜，信受奉行。  
　　太上元始天尊说金光明经竟  
　　\#1 文意未完，疑有脱句。