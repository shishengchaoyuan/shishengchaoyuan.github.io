---
title:
  zh-hans: 太上长生延寿集福德经
  zh-hant: 太上長生延壽集福德經
category: /道藏/正统道藏洞真部/本文类
lastmod: 2018-11-26T23:34:44Z
github_repo_url: https://github.com/frankslin/daizhigev20/blob/data/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%9C%9F%E9%83%A8/%E6%9C%AC%E6%96%87%E7%B1%BB/%E5%A4%AA%E4%B8%8A%E9%95%BF%E7%94%9F%E5%BB%B6%E5%AF%BF%E9%9B%86%E7%A6%8F%E5%BE%B7%E7%BB%8F.md
daizhige_url: https://daizhige.org/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%9C%9F%E9%83%A8/%E6%9C%AC%E6%96%87%E7%B1%BB/%E5%A4%AA%E4%B8%8A%E9%95%BF%E7%94%9F%E5%BB%B6%E5%AF%BF%E9%9B%86%E7%A6%8F%E5%BE%B7%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  ctext:
    - ctp:wb519982
  kanripo:
    - KR5a0021/HFL
    - KR5a0021/ZTDZ
---

太上长生延寿集福德经  
　　经名：太上长生延寿集福德经。撰人不详，似出於唐宋间。假托元始天尊为长生护福神王说延寿集福之法。一卷。底本出处：《正统道藏》洞真部本文类。  
　　太上长生延寿集福德经  
　　尔时元始天尊於赤明劫，与诸真仙上圣、长生大君、五福神王、诸天龙神，诣化城国霄陵园中、善福堂内芝英台上，说劫运功德。时有长生护福神王从座而起，礼白天尊而作是言：今见诸方世界有诸男女，行诸善道，未入法门，常被水火刀兵灾病所临，来入法门，修何功德，令得安乐，年寿长远，衣食自然，伏愿慈悲广垂开度。  
　　天尊答曰：善哉，神王能为众生开发道要，自今已后，若有众生归依信奉无上大道，感生化恩来入法门者，先令平等，挫锐解纷，行三清浄：第一身清浄，第二心清浄，第三口清浄。三业浄者，然后可付三洞上法，永劫无息，常居天堂，五福长集，百灵保卫。若遇三元、五腊、八节、四时、本命生辰，於清浄堂中烧众妙香，东向长跪作礼，叩齿咽液，而念长生延寿咒曰：  
　　玄玄真一身，演经九天文。飞行大罗界，金台朝皇人。长生无苦根，年龄依华椿。百骸洞琼光，虔谢白元君。  
　　念毕，叩齿三通，咽液三过，暝目观身，端坐五色光中，又念集福德咒曰：  
　　玉台童子书，灵仙保其门。福德随日新，身光晃三天。  
　　紫盖罗千宫，心归无上尊。五福长绵绵，密护玄中人。  
　　天尊言：若复有人行持、志念此经，神魂洞彻，外散鬼魔，福德日积，体入自然，身有光明，永归正道，世世安乐。是时护福神王闻天尊说此广大福报，冥心谛信，稽首叩头，仰谢玄恩，高发雅音而作颂曰：  
　　天尊玄化育，真教十方土。功德沾见在，寿算无穷数。善福积吉祥，礼谢玄中主。  
　　说是颂毕，诸仙众圣及天龙鬼神城国人等，悉发无上道意，开悟善心，信受奉行，礼毕而退。  
　　太上长生延寿集福德经竟