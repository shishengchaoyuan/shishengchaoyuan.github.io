---
title:
  zh-hans: 黄帝阴符经
  zh-hant: 黃帝陰符經
category: /道藏/正统道藏洞真部/本文类
lastmod: 2018-11-26T23:34:44Z
github_repo_url: https://github.com/frankslin/daizhigev20/blob/data/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%9C%9F%E9%83%A8/%E6%9C%AC%E6%96%87%E7%B1%BB/%E9%BB%84%E5%B8%9D%E9%98%B4%E7%AC%A6%E7%BB%8F.md
daizhige_url: https://daizhige.org/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E6%B4%9E%E7%9C%9F%E9%83%A8/%E6%9C%AC%E6%96%87%E7%B1%BB/%E9%BB%84%E5%B8%9D%E9%98%B4%E7%AC%A6%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  ctext:
    - ctp:yinfujing
    - ctp:wb579905
    - ctp:wb222416
  kanripo:
    - KR5a0031/HFL
    - KR5a0031/ZTDZ
    - KR5i0031/CK-KZ
    - KR5i0031/YP-C
    - KR5i0032/CK-KZ
    - KR5i0032/YP-C
---

黄帝阴符经  
　　经名：黄帝阴符经。简称《阴符经》。撰人不详，传说出於战国黄老家之手，一说系北魏寇谦之或唐李筌撰。一卷。底本出处：《正统道藏》洞真部本文类。  
　　神仙抱一演道章上  
　　观天之道，执天之行，尽矣。天有五贼，见之者昌。五贼在心，施行於天。宇宙在乎手，万化生乎身。天性，人也。人心，机也。立天之道，以定人也。天发杀机，移星易宿。地发杀机，龙蛇起陆。人发杀机，天地反覆。天人合发，万变定基。性有巧拙，可以伏藏。九窍之邪，在乎三要，可以动静。火生於木，祸发必克。奸生於国，时动必溃。知之修炼，谓之圣人。天生天杀，道之理也。  
　　富国安民演法章中  
　　天地，万物之盗；万物，人之盗；人，万物之盗。三盗既宜，三才既安。故曰：食其时，百骸理。动其机，万化安。人知其神而神，不知不神而所以神也。日月有数，大小有定。圣功生焉，神明出焉。其盗机也，天下莫能见，莫能知。君子得之固躬，小人得之轻命。  
　　强兵战胜演术章下  
　　瞽者善听，聋者善视。绝利一源，用师十倍；三反昼夜，用师万倍。心生於物，死於物，机在目。天之无恩而大恩生。迅雷烈风，莫不蠢然。至乐性余，至静性廉。天之至私，用之至公。禽之制在炁。生者，死之根；死者，生之根。恩生於害，害生於恩。愚人以天地文理圣，我以时物文理哲。人以虞愚，我以不愚圣，人以期其圣，我以不期其圣。故以沉水入火，自取灭亡。自然之道静，故天地万物生。天地之道寝，故阴阳胜。阴阳相推而变化顺矣。是故圣人知自然之道不可违，因而制之。至静之道，律历所不能契。爰有奇器，是生万象。八卦甲子，神机鬼藏。阴阳相胜之术，昭昭乎进乎象矣。  
　　黄帝阴符经竟