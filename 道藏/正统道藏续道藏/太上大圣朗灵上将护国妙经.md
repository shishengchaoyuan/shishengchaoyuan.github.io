---
title:
  zh-hans: 太上大圣朗灵上将护国妙经
  zh-hant: 太上大聖朗靈上將護國妙經
category: /道藏/正统道藏续道藏
lastmod: 2018-11-26T23:34:44Z
github_repo_url: https://github.com/frankslin/daizhigev20/blob/data/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E7%BB%AD%E9%81%93%E8%97%8F/%E5%A4%AA%E4%B8%8A%E5%A4%A7%E5%9C%A3%E6%9C%97%E7%81%B5%E4%B8%8A%E5%B0%86%E6%8A%A4%E5%9B%BD%E5%A6%99%E7%BB%8F.md
daizhige_url: https://daizhige.org/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E7%BB%AD%E9%81%93%E8%97%8F/%E5%A4%AA%E4%B8%8A%E5%A4%A7%E5%9C%A3%E6%9C%97%E7%81%B5%E4%B8%8A%E5%B0%86%E6%8A%A4%E5%9B%BD%E5%A6%99%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  ctext:
    - ctp:wb415381
  kanripo:
    - KR5h0015/HFL
    - KR5h0015/ZTDZ
---

太上大圣朗灵上将护国妙经  
　　经名：太上大圣朗灵上将护国妙经。撰人不详，似出於宋元以后。一卷。底本出处：《万历续道藏》。  
　　太上大圣朗灵上将护国妙经  
　　尔时兴国太平天尊、义勇武安王、汉寿亭侯关大元帅勑封崇宁真君，圣父聪明正直忠翊仁圣明王，圣母助顺明素元君，神子圣孙，参谋大将，麾下左右统兵分兵之神，伏兵降兵之神，藏兵收兵之神，布阵摆阵之神，团阵走阵之神，水阵火阵之神，八方八煞、四方四勇天丁，掣电轰雷、腾云致雨、鸣锣击鼓、发号施令将军，合司文武公卿，玉泉山得道仙真。  
　　吾授玉帝勑命三界都总管、雷火瘟部、冥府酆都御史，提典三界鬼神。吾今登坛示知尔众：日在天中，心在人中。日在天中，普照万方。心在人中，不容一私。宁为忠臣而不用，毋邪媚以欺君。宁为孝子而不伸，毋忿戾以怼亲。无论纲常伦理，无论日用细微，皆当省身寡过，不可利己损人。一念从正，景星庆云。一念从邪，厉气妖氛。善恶明如观火，祸福应若持衡。凡我含生，总盟此心。吾司雷部霹雳，奏疏速上天庭。昼察阳元功过，夜判冥府鬼神。若人传写千本，胜看一藏真经。吾遣天丁拥护，自然百福来臻。即说咒曰：  
　　大圣馘魔纠察三界鬼神刑宪都提辖使、三界采探捕鬼使者、元始一炁七阶降龙伏虎大将军、崇宁真君、雷霆行符伐恶招讨大使、三十六雷总管、酆都行台御史、提典三界鬼神刑狱公事大典者、提督刑案神霄大力天丁、三界都总兵马招兵大使、统天御地诛神杀鬼大元帅。  
　　尔时与会文武圣众，闻是经说，莫不踊跃赞叹称善。若人虔心讽诵，上至帝王，下及民庶，即得星辰顺度，社稷安宁，人物康阜，灾厄蠲除。凡有请祈，悉应其感。一切人天，均沾利益。信受奉行，作礼而退。  
　　太上大圣朗灵上将护国妙经  
　　大明万历三十五年岁次丁未上元吉旦  
　　正一嗣教凝诚志道阐玄弘教大真人  
　　掌天下道教事张国祥   奉  
　　旨校梓