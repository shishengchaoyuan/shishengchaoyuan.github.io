---
title:
  zh-hans: 太上灵宝净明道元正印经
  zh-hant: 太上靈寶淨明道元正印經
category: /道藏/正统道藏太平部
lastmod: 2018-11-26T23:34:44Z
github_repo_url: https://github.com/frankslin/daizhigev20/blob/data/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E5%A4%AA%E5%B9%B3%E9%83%A8/%E5%A4%AA%E4%B8%8A%E7%81%B5%E5%AE%9D%E5%87%80%E6%98%8E%E9%81%93%E5%85%83%E6%AD%A3%E5%8D%B0%E7%BB%8F.md
daizhige_url: https://daizhige.org/%E9%81%93%E8%97%8F/%E6%AD%A3%E7%BB%9F%E9%81%93%E8%97%8F%E5%A4%AA%E5%B9%B3%E9%83%A8/%E5%A4%AA%E4%B8%8A%E7%81%B5%E5%AE%9D%E5%87%80%E6%98%8E%E9%81%93%E5%85%83%E6%AD%A3%E5%8D%B0%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  ctext:
    - ctp:wb782591
    - ctp:wb287346
  kanripo:
    - KR5e0007/HFL
    - KR5e0007/ZTDZ
---

太上灵宝净明道元正印经  
　　经名：太上灵宝净明道元正仰经。撰人不详。四经同卷。底本出处：《正统道藏》太平部。  
　　太上灵宝净明道元正印经  
　　道本无物，唯集於虚。内外开廓，不与物俱。  
　　扰扰在前，至道湛如。昭旷独观，与道盈虚。  
　　消息往来，如渊之鱼。由水不知，道若是欤。  
　　能知道者，精不自枯，血如流川，炁如轮珠，  
　　身如枯木，意如飞亮。不知所止，不知所居，  
　　自然而已。性心恬如，知所以否，不知知乎，  
　　为而不为，淡然清都。清都之宫，神解意释，  
　　情定精一。一之为道，一而不执。不执不僻，  
　　不胶不急。唯缓乃致，泰定虚室。此为道本，  
　　想正合理。不想之想，想亦不想。不想之明，  
　　想而定形。长生久视，道之一名。何为长生，  
　　何为丧倾。道本常在，心了性明。了了既了，  
　　明明既明。了了非了，明明非明。非了是了，  
　　非明乃明。明明了了，识吾本形。形中有神，  
　　神有所伸。伸而不屈，超达飞升。何为风马，  
　　何为云车。不出於中，於中是真。真本冥妄，  
　　妄则非真。以真冥妄，真妄同扃。不执不着，  
　　不与不并。视乎无形，听乎无声。孰为符篆，  
　　孰为真经。心定神慧，是为净明。净明三界，  
　　外有玉京。玉京神都，游宴三清。此名道元正印无。  
　　太上灵宝净明道元正印经竟