---
title:
  zh-hans: 北斗七星念诵仪轨
author: '[唐]金刚智'
author_cbdb_ids: [93760]
category: /佛藏/大藏经/经藏/密教部
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E5%AF%86%E6%95%99%E9%83%A8/%E5%8C%97%E6%96%97%E4%B8%83%E6%98%9F%E5%BF%B5%E8%AF%B5%E4%BB%AA%E8%BD%A8.md
daizhige_url: https://daizhige.org/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E5%AF%86%E6%95%99%E9%83%A8/%E5%8C%97%E6%96%97%E4%B8%83%E6%98%9F%E5%BF%B5%E8%AF%B5%E4%BB%AA%E8%BD%A8.html
additional_info:
  - 2025-09-15 转换自「殆知阁」GitHub 仓库中的 txt 版本
---

  北斗七星念诵仪轨  
　　唐 金刚智译

　　北斗七星念诵仪轨

　　　　南天竺国三藏金刚智译  
　　尔时如来为末世薄福一切众生故。说真言教法。时一切日月星宿。皆悉云集前后围绕。异口同音白言。唯愿如来而为我等说于神咒。于时世尊说八星咒曰。

　　其印明出金刚顶经七星品。  
　　佛告贪狼破军等言。若有善男子善女人。受持是神咒拥护否。于时八女白世尊言。若有人每日诵此神咒。决定罪业皆悉除灭。成就一切愿求。设复有人。若能每日诵此神咒一百八遍。即得自身及一切眷属拥护。若能诵五百遍。大威神力。五百由旬内。普皆围绕。一切魔王及诸魔众。一切障者无量恶鬼。不敢亲近。常当拥护。北斗八女一切日月星宿诸天龙药叉。能作障难者一时断坏。若人欲供养者。先发拔济心。于清净寂静之处。以香华饮食供养。持念神咒结印契。如是供养时。八女及一切眷属。现身随意奉仕。成就无量愿求。惹位即得。何况世间少少官位荣耀。若求寿命削定业籍。还付生籍。若诸国王王子大臣后宫等。于自宫中作曼荼罗。如法护摩礼拜供养。北斗八女皆大欢喜。故久居胜位恒常受安乐。百官上下和穆不行非法。人民炽盛稼穑丰饶。国土安宁无有灾难不现异怪。疫病死亡不起。境内怨敌群贼自然退散。故以是法甚为秘密。不信者及无智人中勿妄宣传。无智人不分明心故。不得法意生疑谤。虽无智人金刚生金刚子等。常诵持佛眼母明者当宣传。金刚子虽无智不生疑谤故成就法。行者虽乐世间乐。深回向无上正等菩提。