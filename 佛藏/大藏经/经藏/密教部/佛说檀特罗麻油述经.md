---
title:
  zh-hans: 佛说檀特罗麻油述经
  zh-hant: 佛說檀特羅麻油述經
author: '[东晋]昙无兰'
category: /佛藏/大藏经/经藏/密教部
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E5%AF%86%E6%95%99%E9%83%A8/%E4%BD%9B%E8%AF%B4%E6%AA%80%E7%89%B9%E7%BD%97%E9%BA%BB%E6%B2%B9%E8%BF%B0%E7%BB%8F.md
daizhige_url: https://daizhige.org/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E5%AF%86%E6%95%99%E9%83%A8/%E4%BD%9B%E8%AF%B4%E6%AA%80%E7%89%B9%E7%BD%97%E9%BA%BB%E6%B2%B9%E8%BF%B0%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T1391
  kanripo:
    - KR6j0623/CBETA
    - KR6j0623/T
    - KR6j0623/TKD
---

  佛说檀特罗麻油述经  
　　东晋 昙无兰译

　　佛说檀特罗麻油述经

　　　　东晋竺昙无兰译  
　　佛在摩竭国因沙夺山中。时佛子罗云随佛在山中。罗云夜卧为鬼神所娆惊起。明日至佛所为佛作礼。却在一面树下坐。罗云以手扶颊。低头不乐默然不语。佛即问罗云。何以低头如畏怖状。罗云言我昨日夜卧。为鬼神所娆。佛语罗云。天下或生人娆人。或山神娆人。或道沟边鬼神娆人。或善死鬼神娆人。来欲试人经道恐人。欲知其心坚濡。佛语罗云。汝取佛辟鬼神咒。后傥有鬼神来娆汝者。持是鬼神名字。以慈心说之。  
　　阿波竭　证证竭　无多萨　憘迟比迟沾波沾波迦罗准　维陵无　因轮无　指轮无　汉沙无　因登罗　宋林罗　和林罗　波耶越罗　檀特罗  
　　佛言是檀特罗经。佛故为诸弟子结恩经。佛告诸弟子。有急者当读之。鬼神傥来娆人者。当持慈心哀心。净还自视五藏思念五藏。佛说是经时。日月尚有堕地。佛语终不有异。今佛说是檀特罗经。以说生人欲来娆人者不得娆人。山神亦不得娆人。道沟边鬼神亦不得娆人。腥死鬼神亦不得娆人。善死鬼神亦不得娆人。闻是语火为不然。食饭得毒毒为不行。欲杀人刀为不向。溺深水中为不没难。群有四子人行空闲处。若行县邑中大国中。若对会若大坐中。耆老中伴侣中。步行中坐卧中。值有蛊道家者。向读是经蛊道为不行。佛即为罗云说。使罗云为诸比丘比丘尼优婆塞优婆夷及诸白衣。皆令讽诵之。