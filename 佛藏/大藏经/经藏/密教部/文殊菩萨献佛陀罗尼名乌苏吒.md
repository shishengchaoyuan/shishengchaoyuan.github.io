---
title:
  zh-hans: 文殊菩萨献佛陀罗尼名乌苏咤
  zh-hant: 文殊菩薩獻佛陀羅尼名烏蘇吒
category: /佛藏/大藏经/经藏/密教部
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E5%AF%86%E6%95%99%E9%83%A8/%E6%96%87%E6%AE%8A%E8%8F%A9%E8%90%A8%E7%8C%AE%E4%BD%9B%E9%99%80%E7%BD%97%E5%B0%BC%E5%90%8D%E4%B9%8C%E8%8B%8F%E5%90%92.md
daizhige_url: https://daizhige.org/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E5%AF%86%E6%95%99%E9%83%A8/%E6%96%87%E6%AE%8A%E8%8F%A9%E8%90%A8%E7%8C%AE%E4%BD%9B%E9%99%80%E7%BD%97%E5%B0%BC%E5%90%8D%E4%B9%8C%E8%8B%8F%E5%90%92.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T1178
  kanripo:
    - KR6j0403/CBETA
    - KR6j0403/T
---

  文殊菩萨献佛陀罗尼名乌苏吒

　　文殊菩萨献佛陀罗尼名乌苏吒\(此云灭淫欲却我慢\)

　　时佛敕阿难。为未来没苦众生。广宣流布。时文殊菩萨先说偈言。  
　　一切众生类　　回没淫鬼界  
　　无能觉之者　　唯我能救拔  
　　永断生死本　　普处寂灭乐

　　即说陀罗尼曰。  
　　句利句利帝那忧拙忧拙帝那度呼度呼帝那究吒究吒帝那若蜜都若蜜都帝那究吒呼究吒呼帝那忧守忧守帝那耶蜜若耶蜜若帝那度呼吒究吒多萨嚩\(二合\)诃  
　　右诵咒三遍。结缕作七结系脚。是咒能令诸失心者。还得正念。灭淫欲火除我慢结。三毒垢尽自然清凉。若有精神。沈在无明重渊之下。久溺生死不得出要。呜呼深可伤。若人心得醒悟极自厌污。此是凡夫愚下鬼神畜生之所行处。非梵行所宜。非圣人所愿。如此之人方可受与此陀罗尼。勿传矫俗疑谤少信。纵持无验即转退堕。若至诚诵者欲火渐尽。结使灭已心得解脱。心解脱已则得道果。是则神力功用诚谛不虚。行此法者断酒五辛血食。男子唯用九九八十一日。女子唯用七七四十九日。昼夜六时勤心读诵。烧沉水白檀香散花。供养十方诸佛。昼三夜三慎勿废忘。日数未满余时之中。独处山窟精舍。若聚落\(即净室\)四向远人。当深生欣跃自发庆幸。今我遭遇大圣神力。此身宜至佛身。不惧沦溺。如是净心念念信向。断诸恶作转杂言论离间之语。不念名利。如是日数足已。决定解脱其心泰然无复欲慢。