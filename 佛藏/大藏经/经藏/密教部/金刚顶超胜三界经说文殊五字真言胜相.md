---
title:
  zh-hans: 金刚顶超胜三界经说文殊五字真言胜相
  zh-hant: 金剛頂超勝三界經說文殊五字真言勝相
author: '[唐]不空'
author_cbdb_ids: [92202]
category: /佛藏/大藏经/经藏/密教部
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E5%AF%86%E6%95%99%E9%83%A8/%E9%87%91%E5%88%9A%E9%A1%B6%E8%B6%85%E8%83%9C%E4%B8%89%E7%95%8C%E7%BB%8F%E8%AF%B4%E6%96%87%E6%AE%8A%E4%BA%94%E5%AD%97%E7%9C%9F%E8%A8%80%E8%83%9C%E7%9B%B8.md
daizhige_url: https://daizhige.org/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E5%AF%86%E6%95%99%E9%83%A8/%E9%87%91%E5%88%9A%E9%A1%B6%E8%B6%85%E8%83%9C%E4%B8%89%E7%95%8C%E7%BB%8F%E8%AF%B4%E6%96%87%E6%AE%8A%E4%BA%94%E5%AD%97%E7%9C%9F%E8%A8%80%E8%83%9C%E7%9B%B8.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T1172
  kanripo:
    - KR6j0396/CBETA
    - KR6j0396/T
    - KR6j0396/TKD
---

  金刚顶超胜三界经说文殊五字真言胜相  
　　唐 不空译

　　金刚顶超胜三界经说文殊五字真言胜相一卷

　　　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺三藏沙门不空奉　诏译  
　　尔时金刚手菩萨摩诃萨等一切菩萨。皆于毗卢遮那佛前。各自说心真言印。于是曼殊室唎菩萨摩诃萨。从座而起白佛言。世尊我今为欲利益未来一切诸有情故。速得成就摩诃般若波罗蜜多。若人才诵一遍。如诵八万四千十二围陀藏经。若诵两遍。文殊师利普贤随逐。四众围绕加被。是慈无畏护法善神在其人前。阿难白文殊师利言。当说此真言。时有十万亿佛现。如是诸佛一一毛孔出十万亿菩萨。一一菩萨毛孔各出十万亿龙王。一一龙王毛孔各出十万亿龙女。一一龙女毛孔复出十万亿青象。一一青象毛孔各出十万亿白象。一一白象毛孔各出十万亿香象。一一香象毛孔复出十万亿山象。一一山象毛孔。复现十万亿宝院。一一宝院复现十万亿八功德水池。其池四宝合成。一一宝池皆出十万亿阎浮檀金光。复于一一光中皆现十万亿圆光。一一圆光化出十万亿天女。严持种种供养。如是殑伽沙数四众。一时共集大会。同音说此真言。现三摩地三昧。我今略说少耳。知其功德无量。即说五字真言曰。  
　　阿啰跛左曩  
　　若善男子善女人。有能持此真言。才诵一遍即入如来一切法平等。一切文字亦皆平等。速得成就摩诃般若。为诸弟子受此心真言时。令结密印。以二手金刚缚。并建忍愿屈上节如剑形。印上承华散坛供养。然应告言。此心法门一切如来秘密最胜。慎勿轻尔为愚人说。破汝三昧戒。善谛思惟。  
　　阿者是无生义。  
　　啰者清净无染离尘垢义。  
　　跛者亦无第一义谛诸法平等义。  
　　左者诸法无有诸行义。  
　　曩者诸法无有性相。说言文字皆不可得义。  
　　以曩字无有性相故。左字无有诸行。以左字无诸行故。跛字无第一义谛。以跛字无第一义谛故。啰字无有尘垢。以啰字无有尘垢故。阿字法本不生义。善男子当观是心本来清净无所染著。离我我所分别之相。入此门者名三摩地。是真修习。当知是人如来印可。殊胜功德不可思议。若诵一遍能除行人一切苦难。若诵两遍除灭亿劫生死重罪。若诵三遍三昧现前。若诵四遍总持不忘。若诵五遍速成无上菩提。若能一心独处闲静。梵书五字轮坛。依法念诵满一月已。曼殊菩萨即现其身。或于空中演说法要。是时行者得宿命智。辩才无碍神足自在。胜愿成就福智具足。速能阶证如来法身。但心信受。经十六生决成正觉。若力不办建立坛场。香花供养及画本尊。以用香泥涂舍利塔。梵写五字真言。旋绕念诵五十万遍。文殊菩萨现其人前而为说法。当得宿命辩才。一切如来诸菩萨等。及执金刚恒沙圣众。常加护念速满诸愿。疾证菩提。广如金刚顶经说。

　　金刚顶超胜三界经说文殊五字真言胜相一卷