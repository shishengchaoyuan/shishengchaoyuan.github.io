---
title:
  zh-hans: 佛说不自守意经
  zh-hant: 佛說不自守意經
author: '[吴]支谦'
author_cbdb_ids: [159655]
category: /佛藏/大藏经/经藏/阿含部
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E9%98%BF%E5%90%AB%E9%83%A8/%E4%BD%9B%E8%AF%B4%E4%B8%8D%E8%87%AA%E5%AE%88%E6%84%8F%E7%BB%8F.md
daizhige_url: https://daizhige.org/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E9%98%BF%E5%90%AB%E9%83%A8/%E4%BD%9B%E8%AF%B4%E4%B8%8D%E8%87%AA%E5%AE%88%E6%84%8F%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T0107
  kanripo:
    - KR6a0107/CBETA
    - KR6a0107/T
    - KR6a0107/TKD
---

  佛说不自守意经  
　　吴 支谦译

　　　　佛说不自守意经

　　　　吴月支优婆塞支谦译  
　　闻如是。一时佛在舍卫国祇树给孤独园。佛告诸比丘。比丘。应唯然。佛言。听说自守亦不自守。比丘便叉手从佛听。佛告比丘。几因缘不自守。若眼根不闭守。若眼堕色识意便泆。已意泆便更苦。已更苦便不得定意。已不得定意便不知至诚。如有已不知便不见如有。已不知已不见如有。便不舍结亦不度疑。已不舍结不度疑。便属他因缘。异知已异知。便苦不安隐。如是说。耳亦尔鼻亦尔口亦尔身亦尔意亦尔。如是行名为不自守。  
　　佛复告比丘。几因缘自守。若眼根自守。止眼识不堕色意便不泆。已意不泆便更乐。已更乐便得定意。已得定意便谛如有知谛如有见。已谛如知谛如见。便舍结亦度疑。便不信不至诚。便慧智。便意乐安隐。六根亦如是说。如是名为自守。所说自守不自守如是。佛说如是。皆欢喜受。

　　佛说不自守意经