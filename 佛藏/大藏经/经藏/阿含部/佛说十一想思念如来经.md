---
title:
  zh-hans: 佛说十一想思念如来经
  zh-hant: 佛說十一想思念如來經
author: '[刘宋]求那跋陀罗'
category: /佛藏/大藏经/经藏/阿含部
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E9%98%BF%E5%90%AB%E9%83%A8/%E4%BD%9B%E8%AF%B4%E5%8D%81%E4%B8%80%E6%83%B3%E6%80%9D%E5%BF%B5%E5%A6%82%E6%9D%A5%E7%BB%8F.md
daizhige_url: https://daizhige.org/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E9%98%BF%E5%90%AB%E9%83%A8/%E4%BD%9B%E8%AF%B4%E5%8D%81%E4%B8%80%E6%83%B3%E6%80%9D%E5%BF%B5%E5%A6%82%E6%9D%A5%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T0138
  kanripo:
    - KR6a0141/CBETA
    - KR6a0141/T
    - KR6a0141/TKD
---

  佛说十一想思念如来经  
　　刘宋 求那跋陀罗译

　　　　佛说十一想思念如来经

　　　　宋天竺三藏求那跋陀罗译  
　　闻如是。一时婆伽婆。在罗阅城耆阇崛山中。与大比丘众二百五十人俱。尔时世尊告诸比丘。当以十一想思念如来。已思念当发慈心于如来所。云何为十一。戒意清净\(一也\)。威仪具足\(二也\)。诸根不错\(三也\)。信意不乱\(四也\)。常有勇健意\(五也\)。若更苦乐不以为忧\(六也\)。意不忘失\(七也\)。止观现在前\(八也\)。三昧意无休息\(九也\)。智慧意无量\(十也\)。观佛无厌足\(十一也\)。如是比丘当以此十一想思念如来。已思念如来。当发慈心于如来所。是谓比丘于比丘中修行念佛。彼比丘已修行念佛。于二果当求一果。于现法中得自在。成无余阿那含。尔时诸比丘闻佛所说。欢喜奉行。  
　　闻如是。一时婆伽婆。在舍卫城祇树给孤独园。是时世尊告诸比丘。若慈心解脱。亲近广布。修行以办。获使起善具足。便当有十一报十一果。云何为十一。卧安。觉安。不见恶梦。天护。人爱。非人所敬。不毒。不兵。水火不丧。亦不加刑。身坏命终生善处梵天上。于诸善法速得捷疾。智能尽有漏行。比丘。慈心解脱。亲近广布。修行以办。以获便起善具足。当有此十一法。是故诸比丘。当求方便慈心解脱。如是诸比丘当作是学。尔时诸比丘闻佛所说。欢喜奉行。

　　佛说十一想思念如来经