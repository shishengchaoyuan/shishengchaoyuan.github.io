---
title:
  zh-hans: 佛说三归五戒慈心厌离功德经
category: /佛藏/大藏经/经藏/阿含部
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E9%98%BF%E5%90%AB%E9%83%A8/%E4%BD%9B%E8%AF%B4%E4%B8%89%E5%BD%92%E4%BA%94%E6%88%92%E6%85%88%E5%BF%83%E5%8E%8C%E7%A6%BB%E5%8A%9F%E5%BE%B7%E7%BB%8F.md
daizhige_url: https://daizhige.org/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E9%98%BF%E5%90%AB%E9%83%A8/%E4%BD%9B%E8%AF%B4%E4%B8%89%E5%BD%92%E4%BA%94%E6%88%92%E6%85%88%E5%BF%83%E5%8E%8C%E7%A6%BB%E5%8A%9F%E5%BE%B7%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
---

  三归五戒慈心厌离功德经  
　　失译

　　佛说三归五戒慈心厌离功德经

　　　　失译人名今附东晋录  
　　闻如是。一时佛在舍卫国祇树给孤独园。佛为阿那邠邸长者说过去久远有梵志名毗罗摩。饶财多宝若布施时。用八万四千金钵盛满碎银。八万四千银钵盛满碎金。复以八万四千金银澡罐。复以八万四千牛。皆以金银覆角。复以八万四千玉女庄严具足。复以八万四千卧具众彩自覆。复以八万四千衣裳。复以八万四千象马。皆以金银鞍勒。复以八万四千房舍布施。复于四城门中布施。随其所欲皆悉与之。复以一房舍施招提僧。如上施福不如受三自归。所以然者。受三归者。施一切众生无畏。是故归佛法僧。其福不可计量也。如上布施及受三归福复不如受五戒福。受五戒者。功德满具其福胜也。如上布施及受三归五戒福。复不如弹指顷慈念众生福也。如上布施及受三归五戒慈念众生福。复不如起一切世间不可乐想福。所以然者。起一切世间不可乐想福。能令行者灭生死苦。终成佛道故其福最胜也。尔时长者闻佛所说。欢喜奉行。

　　佛说三归五戒慈心厌离功德经