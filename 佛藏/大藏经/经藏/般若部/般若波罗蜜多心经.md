---
title:
  zh-hans: 般若波罗蜜多心经
  zh-hant: 般若波羅蜜多心經
author: '[唐]玄奘'
category: /佛藏/大藏经/经藏/般若部
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E8%88%AC%E8%8B%A5%E9%83%A8/%E8%88%AC%E8%8B%A5%E6%B3%A2%E7%BD%97%E8%9C%9C%E5%A4%9A%E5%BF%83%E7%BB%8F.md
daizhige_url: https://daizhige.org/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E8%88%AC%E8%8B%A5%E9%83%A8/%E8%88%AC%E8%8B%A5%E6%B3%A2%E7%BD%97%E8%9C%9C%E5%A4%9A%E5%BF%83%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T0251
    - T0253
    - T0254
    - T0255
    - X0029
  kanripo:
    - KR6c0128/CBETA
    - KR6c0128/T
    - KR6c0128/TKD
    - KR6c0130/CBETA
    - KR6c0130/T
    - KR6c0130/TKD
    - KR6c0131/CBETA
    - KR6c0131/T
    - KR6c0132/CBETA
    - KR6c0132/T
---

  般若波罗蜜多心经  
　　唐 般若共利言等译

　　　　般若波罗蜜多心经

　　　　罽宾国三藏般若共利言等译  
　　如是我闻：  
　　一时佛在王舍城耆阇崛山中，与大比丘众及菩萨众俱。时佛世尊即入三昧，名广大甚深。  
　　尔时众中有菩萨摩诃萨，名观自在。行深般若波罗蜜多时，照见五蕴皆空，离诸苦厄。即时舍利弗承佛威力，合掌恭敬白观自在菩萨摩诃萨言：“善男子！若有欲学甚深般若波罗蜜多行者，云何修行？”如是问已。  
　　尔时观自在菩萨摩诃萨告具寿舍利弗言：“舍利子！若善男子、善女人行甚深般若波罗蜜多行时，应观五蕴性空。舍利子！色不异空，空不异色。色即是空，空即是色。受、想、行、识亦复如是。舍利子！是诸法空相，不生不灭、不垢不净、不增不减。是故空中无色，无受、想、行、识，无眼、耳、鼻、舌、身、意，无色、声、香、味、触、法，无眼界乃至无意识界。无无明亦无无明尽，乃至无老死亦无老死尽。无苦、集、灭、道，无智亦无得。以无所得故，菩提萨埵依般若波罗蜜多故心无挂碍。无挂碍故，无有恐怖，远离颠倒梦想，究竟涅槃。三世诸佛依般若波罗蜜多故，得阿耨多罗三藐三菩提。故知般若波罗蜜多是大神咒，是大明咒，是无上咒，是无等等咒。能除一切苦，真实不虚。故说般若波罗蜜多咒。”  
　　即说咒曰：  
　　“\[卄/\(阿\-可\+辛\)/木\]谛　\[卄/\(阿\-可\+辛\)/木\]谛　波罗\[卄/\(阿\-可\+辛\)/木\]谛　波罗僧\[卄/\(阿\-可\+辛\)/木\]谛　菩提　娑\(苏纥反\)婆诃  
　　“如是，舍利弗！诸菩萨摩诃萨于甚深般若波罗蜜多行，应如是行。”如是说已。  
　　即时，世尊从广大甚深三摩地起，赞观自在菩萨摩诃萨言：“善哉，善哉！善男子！如是，如是！如汝所说。甚深般若波罗蜜多行，应如是行。如是行时，一切如来皆悉随喜。”  
　　尔时世尊说是语已，具寿舍利弗大喜充遍，观自在菩萨摩诃萨亦大欢喜。时彼众会天、人、阿修罗、乾闼婆等，闻佛所说，皆大欢喜，信受奉行。

　　　　般若波罗蜜多心经