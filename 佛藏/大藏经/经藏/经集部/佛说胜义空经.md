---
title:
  zh-hans: 佛说胜义空经
  zh-hant: 佛說勝義空經
author: '[宋]施护'
category: /佛藏/大藏经/经藏/经集部
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E7%BB%8F%E9%9B%86%E9%83%A8/%E4%BD%9B%E8%AF%B4%E8%83%9C%E4%B9%89%E7%A9%BA%E7%BB%8F.md
daizhige_url: https://daizhige.org/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E7%BB%8F%E9%9B%86%E9%83%A8/%E4%BD%9B%E8%AF%B4%E8%83%9C%E4%B9%89%E7%A9%BA%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T0655
    - X0040
  kanripo:
    - KR6i0293/CBETA
    - KR6i0293/T
    - KR6i0293/TKD
---

  佛说胜义空经  
　　宋 施护等译

　　　　佛说胜义空经

　　　　西天译经三藏朝奉大夫试光禄卿传法大师赐紫沙门臣施护等奉　诏译  
　　佛世尊。一时在俱卢数国。与苾刍众俱。  
　　佛告诸苾刍言。诸有法门我如前说。复有正法名胜义空。汝等谛听。极善作意。今为汝说。诸苾刍。此中云何名胜义空。谓眼生时而无少法有所从来。又眼灭时亦无少法离散可去。诸苾刍其眼无实离于实法。以要而言。有业有报作者不可得。此蕴既终复他蕴摄。别法合集因缘所生。耳鼻舌身意亦复如是。彼意生时而无少法有所从来。又意灭时亦无少法离散可去。诸苾刍。彼意无实离于实法亦如前说。别法合集。此合集法无实可得。因缘所生。此缘生者。所谓无明缘行。行缘识。识缘名色。名色缘六处。六处缘触。触缘受。受缘爱。爱缘取。取缘有。有缘生。生缘老死忧悲苦恼。如是即一大苦蕴生。此所生法无实可得。生已即灭。由是无明灭。即行灭。行灭即识灭。识灭即名色灭。名色灭即六处灭。六处灭即触灭。触灭即受灭。受灭即爱灭。爱灭即取灭。取灭即有灭。有灭即生灭。生灭即老死忧悲苦恼灭。如是即一大苦蕴灭。如是等所说是为胜义空。诸苾刍。诸有法门如前已说。今此正法汝等当学。

　　　　佛说胜义空经