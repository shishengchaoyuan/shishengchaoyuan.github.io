---
title:
  zh-hans: 佛说慢法经
  zh-hant: 佛說慢法經
author: '[西晋]法炬'
category: /佛藏/大藏经/经藏/经集部
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E7%BB%8F%E9%9B%86%E9%83%A8/%E4%BD%9B%E8%AF%B4%E6%85%A2%E6%B3%95%E7%BB%8F.md
daizhige_url: https://daizhige.org/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E7%BB%8F%E9%9B%86%E9%83%A8/%E4%BD%9B%E8%AF%B4%E6%85%A2%E6%B3%95%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T0739
  kanripo:
    - KR6i0433/CBETA
    - KR6i0433/T
    - KR6i0433/TKD
---

  佛说慢法经  
　　西晋 法炬译

　　　　佛说慢法经

　　　　西晋沙门法炬译  
　　佛告阿难。有人事佛以后便富贵有人事佛以后衰丧不利者。阿难问佛。云何俱事佛。衰利不同。何故得尔。佛语阿难。有人事佛。当求明师。得了了者。从受戒法。为除诸想。与经相应。精进奉行。不失其教受者。不犯如毛发者。是人不犯道禁。常为诸天善神。侍卫拥护。所向谐偶。财利百倍。众人所敬。后当得佛。何况富利。如是人辈。事佛为真佛弟子。又复有人事佛。不值明师。亦无经像。又复不礼敬。不知不解。强教人受法戒。无有至信。受戒之后。故复犯众戒。心意蒙冥。犹豫不肯读经行道作福。乍信乍不信。复不能念斋日烧香燃灯作礼。故复嗔恚嚾呼骂詈。出入咒咀。口初不合心。怀憎嫉。使人杀生。眼见经像。无有礼敬之心。若其有经。趣挂著壁。或掷床席之上。或著故衣被弊箧器中。或以妻子小儿不净手弄之。烟熏屋漏。不复瞻视。亦不烧香燃灯向之作礼。与外经书无异。善神离之。恶鬼得其便。随逐不置。因衰病之。适得疾病。恐怖犹豫。自念言。我初事佛。云何故复疾病也。不能自信。呼使至医师医师卜问。解除镇厌无益。遂便祷赛邪神。众过遂增。妖魅恶鬼。屯守其门。遂便丧衰死亡。不离门户。财产衰耗。家室病疾。更相注续。不离床席。命终罪辜。堕泥犁中。当被考治谪罚。无有岁数。是人但坐不能专一。志意犹豫。无所专据。不信佛法。故得其罪殃。衰耗如是。世间人不知佛法者。谓呼事佛令得殃衰。不知其人行自不正。违犯佛经戒。心专行恶。众态具足。身自招之。无有与者。阿难闻之。便头面著地。为佛作礼。欢喜奉行。

　　　　佛说慢法经