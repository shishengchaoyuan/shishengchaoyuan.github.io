---
title:
  zh-hans: 阿难七梦经
  zh-hant: 阿難七夢經
author: '[东晋]竺昙无兰'
category: /佛藏/大藏经/经藏/经集部
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E7%BB%8F%E9%9B%86%E9%83%A8/%E9%98%BF%E9%9A%BE%E4%B8%83%E6%A2%A6%E7%BB%8F.md
daizhige_url: https://daizhige.org/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E7%BB%8F%E9%9B%86%E9%83%A8/%E9%98%BF%E9%9A%BE%E4%B8%83%E6%A2%A6%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T0494
  kanripo:
    - KR6i0124/CBETA
    - KR6i0124/T
    - KR6i0124/TKD
---

  阿难七梦经  
                        　　东晋 竺昙无兰译

　　阿难七梦经

　　　　东晋天竺三藏竺昙无兰译  
　　阿难在舍卫国。有七种梦。来问于佛。一者陂池火炎滔天。二者梦日月没星宿亦没。三者梦出家比丘。转在于不净坑堑之中。在家白衣。登头而出。四者梦群猪来抵揬栴檀林怪之。五者梦头戴须弥山。不以为重。六者梦大象弃小象。七者梦师子王名华撒头上。有七毫毛。在地而死。一切禽兽。见故怖畏。后见身中虫出。然后食之。以此恶梦。来问于佛。佛时在舍卫国普会讲堂上。与波斯匿王。说法苦习灭得道。为乐见阿难忧色愁苦叵言。佛告阿难。汝于梦者。皆为当来五浊恶世。不损汝也。何为忧色。第一梦陂池火炎滔天者。当来比丘。善心转少。恶逆炽盛。共相杀害。不可称计。第二梦者日月没星宿亦没。佛泥洹后。一切声闻。随佛泥洹不在世。众生眼灭。第三梦出家比丘。转在于不净坑堑之中。在家白衣。登头出者。当来比丘怀毒嫉妒。至相杀害。道士斩头。白衣视之。谏诃不从。死入地狱。白衣精进。死生天上。第四梦者。群猪来抵揬栴檀林怪之者。当来白衣。来入塔寺。诽谤众僧。求其长短。破塔害僧。第五梦者。头戴须弥山。不以为重者。佛泥洹后。阿难当为千阿罗汉。出经之师。一句不忘。受悟亦多。不以为重。第六梦者。大象弃小象。将来邪见炽盛。坏我佛法。有德之人。皆隐不现。第七梦师子死者。佛泥洹后。一千四百七十岁。我诸弟子修德之心。一切恶魔不得娆乱。七毫者七百岁后事。

　　阿难七梦经