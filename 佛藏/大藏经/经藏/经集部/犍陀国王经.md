---
title:
  zh-hans: 犍陀国王经
  zh-hant: 犍陀國王經
author: '[后汉]安世高'
category: /佛藏/大藏经/经藏/经集部
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E7%BB%8F%E9%9B%86%E9%83%A8/%E7%8A%8D%E9%99%80%E5%9B%BD%E7%8E%8B%E7%BB%8F.md
daizhige_url: https://daizhige.org/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E7%BB%8F%E9%9B%86%E9%83%A8/%E7%8A%8D%E9%99%80%E5%9B%BD%E7%8E%8B%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T0506
  kanripo:
    - KR6i0136/CBETA
    - KR6i0136/T
    - KR6i0136/TKD
---

  犍陀国王经  
                        　　后汉 安世高译

　　犍陀国王经

　　　　后汉安息国三藏安世高译  
　　闻如是。一时佛在舍卫国。祇树给孤独园。与千二百五十比丘俱。时有国王。号名犍陀。奉事婆罗门。婆罗门居在山中。多种果树。时有采樵人。毁败其果树。婆罗门时见之。便将诣王所言。是人无状。残败我果树。王当治杀之。王敬事婆罗门。不敢违之。即为杀败树者。自后未久。有牛食人稻。其主逐捶牛。折其一角。血流被面。痛不可忍。牛径到王所白言。我实无状。食此人少稻。今为其见捶折我角。稻主亦追到王所。王晓鸟兽语。告牛言。我当为汝治杀之。牛即报言。今虽杀此人。亦不能令我不痛。但当约敕。后莫取人如我耳。王便感念言。我事婆罗门。但坐果树。令我杀人。不如此牛也。便呼婆罗门问言。今事此道。有何福乎。婆罗门报言。可得攘灾致福富贵长寿。王复问言。可得免于生死不。报言不得免于生死也。王独念言。当用此道为事。便敕群臣严驾。往到佛所。五体投地。为佛作礼。白言我闻佛道至尊。巍巍教化。天下所度无数。愿受法言。以自改操。佛即授王五戒十善。为说一切天地人物无生不死者。王以头面著地为礼。白佛言。今奉尊法戒。当得何福。佛言布施持戒。现世得福。忍辱精进一心智慧者。其德无量。后上天上。亦可得作遮迦越王。亦可得无为度世之道。佛即为王现相好威神光耀。王即欢喜意解。便得须陀洹道。阿难正衣服。头面著地。为佛作礼。白佛言。此王与牛。本何因缘。牛语意便解。舍婆罗门。而事佛道。见佛闻法。即得道迹。佛言乃昔拘那含牟尼佛时。王与牛为兄弟。作优婆塞。俱持斋一日一夜。王守法精进不懈怠。寿终升天上。寿尽下为国王。牛时犯斋夜食。后受其罪。罪毕复作牛。百世尚有宿识。故来开悟王意。牛后七日。寿终上生天上。佛言四辈弟子。受持斋戒。不可犯也。诸比丘僧比丘尼。优婆塞优婆夷。天龙鬼神。闻经欢喜。前为佛作礼而去。

　　犍陀国王经