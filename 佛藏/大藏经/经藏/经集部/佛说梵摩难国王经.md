---
title:
  zh-hans: 佛说梵摩难国王经
  zh-hant: 佛說梵摩難國王經
category: /佛藏/大藏经/经藏/经集部
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E7%BB%8F%E9%9B%86%E9%83%A8/%E4%BD%9B%E8%AF%B4%E6%A2%B5%E6%91%A9%E9%9A%BE%E5%9B%BD%E7%8E%8B%E7%BB%8F.md
daizhige_url: https://daizhige.org/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E7%BB%8F%E9%9B%86%E9%83%A8/%E4%BD%9B%E8%AF%B4%E6%A2%B5%E6%91%A9%E9%9A%BE%E5%9B%BD%E7%8E%8B%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T0521
  kanripo:
    - KR6i0151/CBETA
    - KR6i0151/T
    - KR6i0151/TKD
---

  佛说梵摩难国王经  
                        　　失译

　　佛说梵摩难国王经

　　　　失译人名今附西晋录  
　　闻如是。一时佛在舍卫国祇树给孤独园。与千二百五十比丘俱。时有国王。号名梵摩难。常供养佛及众僧。每得斋日。王辄宿敕群臣严驾。王便导从数千人到佛所。五体投地。稽首佛足。佛每为诸天人民说经法。王辄欢喜恭敬听经。王宫内亦奉事三尊。清净斋戒。王有太子。名均邻儒至心精进。觉世非常。无生不死者。不贪时荣。白王言佛世难值。经法难闻我今乞欲随佛作沙门。王即听之。均邻儒。便辞王到佛所。乞为比丘。佛便以手摩其头。发堕袈裟自然著身。均邻儒。奉持重戒。精进勤修。昼夜不倦。三月日。便得罗汉道。王时不知其已得道。见其勤苦饭食粗蔬。每往供养。异于众僧。其心不同。辄谓之言。我国中珍琦七宝饭食甘肴。无所不有。汝何故正当乐为沙门乎。佛知王用恩爱故。佛便语均邻儒。起现威神均邻儒。即承佛教。头面著地。为佛作礼。轻举上住空中。飞行变化。分身散体。出入无间毕已。头面著佛足。王见其道德乃尔。便悲喜交集。五体投地。为均邻儒作礼。佛时令均邻儒为王说苦空非常四谛之要。王于是意解。即得须陀洹道。佛语阿难。比丘有四事。受人施饮食美味衣服。善恶不得有逆。一者欲福布施家。二者不欲逆施者意。三者或年老。或身体有病。四者恐人行道勤苦。夫欲食美。当存念重戒。一切众生皆我亲属。但展转久远。各更生死。不识其本耳。譬如人身体。有疮及病者。服药趣令其愈。不得贪著。夫欲施者。皆当平心不问大小。佛于是令阿难临饭说僧跋。僧跋者众僧饭皆悉平等\(准品次录二纸八行诸本皆阙\)。

　　佛说梵摩难国王经