---
title:
  zh-hans: 佛说八大人觉经
  zh-hant: 佛說八大人覺經
author: '[后汉]安世高'
category: /佛藏/大藏经/经藏/经集部
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E7%BB%8F%E9%9B%86%E9%83%A8/%E4%BD%9B%E8%AF%B4%E5%85%AB%E5%A4%A7%E4%BA%BA%E8%A7%89%E7%BB%8F.md
daizhige_url: https://daizhige.org/%E4%BD%9B%E8%97%8F/%E5%A4%A7%E8%97%8F%E7%BB%8F/%E7%BB%8F%E8%97%8F/%E7%BB%8F%E9%9B%86%E9%83%A8/%E4%BD%9B%E8%AF%B4%E5%85%AB%E5%A4%A7%E4%BA%BA%E8%A7%89%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T0779
  kanripo:
    - KR6i0476/CBETA
    - KR6i0476/T
    - KR6i0476/TKD
---

  佛说八大人觉经  
　　后汉 安世高译

　　　　佛说八大人觉经

　　　　后汉安息国三藏安世高译  
　　为佛弟子，常于昼夜，至心诵念，八大人觉：  
　　第一觉悟：世间无常，国土危脆；四大苦空，五阴无我；生灭变异，虚伪无主；心是恶源，形为罪薮。如是观察，渐离生死。  
　　第二觉知：多欲为苦，生死疲劳，从贪欲起；少欲无为，身心自在。  
　　第三觉知：心无厌足，唯得多求，增长罪恶；菩萨不尔，常念知足，安贫守道，唯慧是业。  
　　第四觉知：懈怠坠落；常行精进，破烦恼恶，摧伏四魔，出阴界狱。  
　　第五觉悟：愚痴生死。菩萨常念，广学多闻，增长智慧，成就辩才，教化一切，悉以大乐。  
　　第六觉知：贫苦多怨，横结恶缘。菩萨布施，等念冤亲，不念旧恶，不憎恶人。  
　　第七觉悟：五欲过患。虽为俗人，不染世乐；念三衣，瓶钵法器；志愿出家，守道清白；梵行高远，慈悲一切。  
　　第八觉知：生死炽然，苦恼无量。发大乘心，普济一切；愿代众生，受无量苦；令诸众生，毕竟大乐。  
　　如此八事，乃是诸佛菩萨大人之所觉悟。精进行道，慈悲修慧，乘法身船，至涅槃岸；复还生死，度脱众生。以前八事，开导一切，令诸众生，觉生死苦，舍离五欲，修心圣道。  
　　若佛弟子，诵此八事，于念念中，灭无量罪；进趣菩提，速登正觉；永断生死，常住快乐。

　　　　佛说八大人觉经