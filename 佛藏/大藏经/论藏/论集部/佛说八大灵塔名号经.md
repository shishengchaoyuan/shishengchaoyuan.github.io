---
title:
  zh-hans: 佛说八大灵塔名号经
  zh-hant: 佛說八大靈塔名號經
author: '[宋]法贤'
author_cbdb_ids: [635593]
category: /佛藏/大藏经/论藏/论集部
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E5%A4%A7%E8%97%8F%E7%BB%8F/%E8%AE%BA%E8%97%8F/%E8%AE%BA%E9%9B%86%E9%83%A8/%E4%BD%9B%E8%AF%B4%E5%85%AB%E5%A4%A7%E7%81%B5%E5%A1%94%E5%90%8D%E5%8F%B7%E7%BB%8F.md
daizhige_url: https://daizhige.org/%E4%BD%9B%E8%97%8F/%E5%A4%A7%E8%97%8F%E7%BB%8F/%E8%AE%BA%E8%97%8F/%E8%AE%BA%E9%9B%86%E9%83%A8/%E4%BD%9B%E8%AF%B4%E5%85%AB%E5%A4%A7%E7%81%B5%E5%A1%94%E5%90%8D%E5%8F%B7%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T1685
  kanripo:
    - KR6o0140/CBETA
    - KR6o0140/T
    - KR6o0140/TKD
---

  佛说八大灵塔名号经  
                        　　宋 法贤译

　　佛说八大灵塔名号经

　　　　西天译经三藏朝散大夫试光禄卿明教大师臣法贤奉　诏译  
　　尔时世尊告诸苾刍。我今称扬八大灵塔名号。汝等谛听。当为汝说。何等为八。所谓第一迦毗罗城龙弥你园是佛生处。第二摩伽陀国泥连河边菩提树下佛证道果处。第三迦尸国波罗柰城转大法轮处。第四舍卫国祇陀园现大神通处。第五曲女城从忉利天下降处。第六王舍城声闻分别佛为化度处。第七广严城灵塔思念寿量处。第八拘尸那城娑罗林内大双树间入涅槃处。如是八大灵塔。重说颂曰。  
　　净饭王都迦毗城　　龙弥你园佛生处  
　　摩伽陀泥连河侧　　菩提树下成正觉  
　　迦尸国波罗柰城　　转大法轮十二行  
　　舍卫大城祇园内　　遍满三界现神通  
　　桑迦尸国曲女城　　忉利天宫而降下  
　　王舍大城僧分别　　如来善化行慈悲  
　　广严大城灵塔中　　如来思念寿量处  
　　拘尸那城大力地　　娑罗双树入涅槃

　　如是八大灵塔。若有婆罗门及善男子善女人等。发大信心修建塔庙承事供养。是人得大利益。获大果报。具大称赞。名闻普遍甚深广大。乃至诸苾刍亦应当学。  
　　复次诸苾刍。若有净信善男子善女人。能于此八大灵塔。向此生中至诚供养。是人命终速生天界。  
　　尔时世尊复告诸苾刍。汝等谛听我今当说。游止国城及于住世。而说颂曰。  
　　二十九载处王宫　　六年雪山修苦行  
　　五岁王舍城化度　　四年在于毗沙林  
　　二年惹里岩安居　　二十三载止舍卫  
　　广严城及鹿野苑　　摩拘梨与忉利天  
　　尸输那及憍睒弥　　宝塔山顶并大野  
　　尾努聚落吠兰帝　　净饭王都迦毗城  
　　此等圣境各一年　　释迦如来而行住  
　　如是八十年住也　　然后牟尼入涅槃

　　佛说八大灵塔名号经