---
title:
  zh-hans: 佛说十二品生死经
category: /佛藏/乾隆藏/小乘单译经
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E4%B9%BE%E9%9A%86%E8%97%8F/%E5%B0%8F%E4%B9%98%E5%8D%95%E8%AF%91%E7%BB%8F/%E4%BD%9B%E8%AF%B4%E5%8D%81%E4%BA%8C%E5%93%81%E7%94%9F%E6%AD%BB%E7%BB%8F.md
daizhige_url: https://daizhige.org/%E4%BD%9B%E8%97%8F/%E4%B9%BE%E9%9A%86%E8%97%8F/%E5%B0%8F%E4%B9%98%E5%8D%95%E8%AF%91%E7%BB%8F/%E4%BD%9B%E8%AF%B4%E5%8D%81%E4%BA%8C%E5%93%81%E7%94%9F%E6%AD%BB%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
---

佛说十二品生死经一卷

小乘单译经  
佛说十二品生死经一卷  
刘宋三藏法师求那跋陀罗译

佛说十二品生死经  
　　闻如是。一时佛游舍卫祇树给孤独精舍。尔时佛告诸比丘。我为汝说经。比丘应。唯然世尊。愿受教敕。  
　　佛言。人死有十二品。何等十二。一曰无余死者。谓罗汉无所著也。二曰度于死者。谓阿那含不复还也。三曰有余死者。谓斯陀含往而还也。四曰学度死者。谓须陀洹见道迹也。五曰无欺死者。谓八等人也。六曰欢喜死者。谓行一心也。七曰数数死者。谓恶戒人也。八曰悔死者谓凡夫也。九曰横死者。谓孤独苦也。十曰缚着死者。谓畜生也。十一曰烧烂死者。谓地狱也。十二曰饥渴死者。谓饿鬼也。比丘当晓知是。当作是学勿为放逸。勿起淫色。远离诸横以清净心。所未得证常令成就。所以者何。数数死者甚苦。悔死亦苦。横死甚剧。缚着死亦剧。烧烂死甚痛。饥渴死亦痛。如是比丘当作是学。习在闲居。若处树下。学禅一心无得轻戏。无得后悔。是为佛教。是佛法则。佛说如是。比丘欢喜稽首而退。