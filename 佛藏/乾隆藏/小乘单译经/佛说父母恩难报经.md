---
title:
  zh-hans: 佛说父母恩难报经
  zh-hant: 佛說父母恩難報經
author: '[后汉]安世高'
category: /佛藏/乾隆藏/小乘单译经
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E4%B9%BE%E9%9A%86%E8%97%8F/%E5%B0%8F%E4%B9%98%E5%8D%95%E8%AF%91%E7%BB%8F/%E4%BD%9B%E8%AF%B4%E7%88%B6%E6%AF%8D%E6%81%A9%E9%9A%BE%E6%8A%A5%E7%BB%8F.md
daizhige_url: https://daizhige.org/%E4%BD%9B%E8%97%8F/%E4%B9%BE%E9%9A%86%E8%97%8F/%E5%B0%8F%E4%B9%98%E5%8D%95%E8%AF%91%E7%BB%8F/%E4%BD%9B%E8%AF%B4%E7%88%B6%E6%AF%8D%E6%81%A9%E9%9A%BE%E6%8A%A5%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T0684
  kanripo:
    - KR6i0363/CBETA
    - KR6i0363/T
    - KR6i0363/TKD
---

佛说父母恩难报经一卷

小乘单译经  
佛说父母恩难报经一卷  
后汉沙门安世高译

佛说父母恩难报经  
　　闻如是。一时婆伽婆。在舍卫城。祇树给孤独园。尔时世尊。告诸比丘。父母于子。有大增益。乳餔长养。随时将育。四大得成。右肩负父。左肩负母。经历千年。正使便利背上。然无有怨心于父母。此子犹不足报父母恩。若父母无信教令信。获安隐处。无戒与戒教授。获安隐处。不闻使闻教授。获安隐处。悭贪教令好施。劝乐教授。获安隐处。无智慧教令黠慧。劝乐教授。护安隐处。如是信如来至真等正觉明行成为善逝世间解无上士道法御天人师号佛世尊。教信法教授。获安隐处。诸法甚深。现身获果。义味甚深。如是智者。明通此行。教令信圣众。如来圣众。甚清净行。直不曲常和合。法法成就。戒成就。三昧成就。智慧成就。解脱成就。解脱见慧成就。所谓圣众。四双八辈。是谓如来圣众。最尊最贵。当尊奉敬仰。是世间无上福田。如是诸子。当教父母行慈。诸比丘有二子。所生子所养子。是谓比丘有二子。是故诸比丘。当学所生子。口出法味。如是诸比丘。当作是学。尔时诸比丘。闻佛所说。欢喜奉行。