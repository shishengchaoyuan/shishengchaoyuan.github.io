---
title:
  zh-hans: 佛说法受尘经
  zh-hant: 佛說法受塵經
author: '[后汉]安世高'
category: /佛藏/乾隆藏/小乘单译经
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E4%B9%BE%E9%9A%86%E8%97%8F/%E5%B0%8F%E4%B9%98%E5%8D%95%E8%AF%91%E7%BB%8F/%E4%BD%9B%E8%AF%B4%E6%B3%95%E5%8F%97%E5%B0%98%E7%BB%8F.md
daizhige_url: https://daizhige.org/%E4%BD%9B%E8%97%8F/%E4%B9%BE%E9%9A%86%E8%97%8F/%E5%B0%8F%E4%B9%98%E5%8D%95%E8%AF%91%E7%BB%8F/%E4%BD%9B%E8%AF%B4%E6%B3%95%E5%8F%97%E5%B0%98%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T0792
  kanripo:
    - KR6i0496/CBETA
    - KR6i0496/T
    - KR6i0496/TKD
---

佛说法受尘经一卷

小乘单译经  
佛说法受尘经一卷  
后汉安息国三藏安世高译

佛说法受尘经  
　　闻如是。一时佛游于舍卫国祇树给孤独园。佛告诸比丘。比丘受教从佛而听。佛言比丘。凡人为一法。受尘自污。迷惑忧愁。没无端际。吾见其不得无上吉祥之道。如丈夫欲见女子色。是以好色之士。为染为醉为贪为污为惑为着为住为受。从淫女言故。长久趋走往来。为受勤苦耳。常欲闻淫女之声。鼻欲闻其香。舌欲得其味。身欲更其细滑。是以长久趋走往来受苦。是故不当为女色声香味细滑所染惑也。当觉知是。又复诸比丘。凡人为法。受尘自污。迷惑忧愁。没而无际。吾见其不得无上吉祥之道。如淫女欲见男子色。是以好色之女。为染为醉为贪为污为惑为着为住为受。为士色故。长久趋走往来受苦耳。常欲闻男子之声。鼻欲闻其香。舌欲得其味。身欲更其细滑。是以长久趋走往来受苦。是故不当为士色声香味细滑所染惑也。当觉知是。佛说是已。皆欢喜受行。