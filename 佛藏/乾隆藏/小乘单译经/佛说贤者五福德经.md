---
title:
  zh-hans: 佛说贤者五福德经
  zh-hant: 佛說賢者五福德經
author: '[西晋]白法祖'
category: /佛藏/乾隆藏/小乘单译经
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E4%B9%BE%E9%9A%86%E8%97%8F/%E5%B0%8F%E4%B9%98%E5%8D%95%E8%AF%91%E7%BB%8F/%E4%BD%9B%E8%AF%B4%E8%B4%A4%E8%80%85%E4%BA%94%E7%A6%8F%E5%BE%B7%E7%BB%8F.md
daizhige_url: https://daizhige.org/%E4%BD%9B%E8%97%8F/%E4%B9%BE%E9%9A%86%E8%97%8F/%E5%B0%8F%E4%B9%98%E5%8D%95%E8%AF%91%E7%BB%8F/%E4%BD%9B%E8%AF%B4%E8%B4%A4%E8%80%85%E4%BA%94%E7%A6%8F%E5%BE%B7%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T0777
  kanripo:
    - KR6i0474/CBETA
    - KR6i0474/T
    - KR6i0474/TKD
---

佛说贤者五福德经一卷

小乘单译经  
佛说贤者五福德经一卷  
西晋河内沙门白法祖译

佛说贤者五福德经  
　　闻如是。一时佛在舍卫国祇树给孤独园。佛告诸比丘。贤者说法时有五福德。何谓为五。其人所生则得长寿。是为一福德。其人所生即得大富饶财多宝。是为二福德。其人所生即端正无比。是为三福德。其人所生即名誉远闻。是为四福德。其人所生即聪明大智。是为五福德。何因贤者说法得长寿。用前世说法时。上语亦善中语亦善下语亦善。其义备足。归寂无为。好杀之人闻法即止不杀。用是故得长寿。何因说法之人。得大富饶财多宝。用前世说法时。上中下语其义备悉归寂无为。盗窃之人闻经即止不盗便能施与。用是故得大富。何因说法之人得端正无比。用前世说法时。上中下语其义备悉归寂无为。令闻法者和气安之。即颜色悦自生光泽。用是故得端正。何因说法之人。得名誉远闻。用前世说法时。上中下语其义备悉归寂无为令闻法者。敬佛敬法敬比丘僧。用是故得名闻。何因说法之人得聪明大智。用前世说法时。上中下语其义备悉归寂无为。令闻法者晓了妙慧。用是故得聪明大智。是为五法说经者得福也。诸比丘闻经欢喜。前为佛作礼。