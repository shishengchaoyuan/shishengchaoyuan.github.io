---
title:
  zh-hans: 佛说无上处经
  zh-hant: 佛說無上處經
category: /佛藏/乾隆藏/小乘单译经
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E4%B9%BE%E9%9A%86%E8%97%8F/%E5%B0%8F%E4%B9%98%E5%8D%95%E8%AF%91%E7%BB%8F/%E4%BD%9B%E8%AF%B4%E6%97%A0%E4%B8%8A%E5%A4%84%E7%BB%8F.md
daizhige_url: https://daizhige.org/%E4%BD%9B%E8%97%8F/%E4%B9%BE%E9%9A%86%E8%97%8F/%E5%B0%8F%E4%B9%98%E5%8D%95%E8%AF%91%E7%BB%8F/%E4%BD%9B%E8%AF%B4%E6%97%A0%E4%B8%8A%E5%A4%84%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T0800
  kanripo:
    - KR6i0506/CBETA
    - KR6i0506/T
    - KR6i0506/TKD
---

佛说无上处经一卷

小乘单译经  
佛说无上处经一卷  
失译人今附东晋录

佛说无上处经  
　　如是我闻。一时佛在舍卫国祇树给孤独园。尔时世尊告诸比丘。有三无上处。汝等谛听。当为汝说。诸比丘白佛。唯然受教。佛告比丘。三无上处者。一佛无上处。二法无上处。三僧无上处。若诸众生。两足四足无足多足。若色无色。想无想。非想非无想。如来于中说无上处。诸比丘。若有众生能于佛无上处。起信向心者。于天人中。得无上果报。诸比丘。是名初无上处。复次诸比丘。于有为无为色无色法离欲法。为无上处。诸比丘。若有众生。能于此法无上处。起信向心者。于天人中。得无上果报。诸比丘。是名第二无上处。复次诸比丘。僧无上处者。若僧若群若丛聚若徒众中。如来弟子僧。为无上处。诸比丘。若有众生。能于此僧无上处。起信向心者。于天人中。得无上果报。是名三无上处。时诸比丘。闻佛所说。欢喜奉行。