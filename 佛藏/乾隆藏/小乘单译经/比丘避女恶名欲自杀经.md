---
title:
  zh-hans: 比丘避女恶名欲自杀经
  zh-hant: 比丘避女惡名欲自殺經
author: '[西晋]法炬'
category: /佛藏/乾隆藏/小乘单译经
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E4%B9%BE%E9%9A%86%E8%97%8F/%E5%B0%8F%E4%B9%98%E5%8D%95%E8%AF%91%E7%BB%8F/%E6%AF%94%E4%B8%98%E9%81%BF%E5%A5%B3%E6%81%B6%E5%90%8D%E6%AC%B2%E8%87%AA%E6%9D%80%E7%BB%8F.md
daizhige_url: https://daizhige.org/%E4%BD%9B%E8%97%8F/%E4%B9%BE%E9%9A%86%E8%97%8F/%E5%B0%8F%E4%B9%98%E5%8D%95%E8%AF%91%E7%BB%8F/%E6%AF%94%E4%B8%98%E9%81%BF%E5%A5%B3%E6%81%B6%E5%90%8D%E6%AC%B2%E8%87%AA%E6%9D%80%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T0503
  kanripo:
    - KR6i0133/CBETA
    - KR6i0133/T
    - KR6i0133/TKD
---

比丘避女恶名欲自杀经一卷

小乘单译经  
比丘避女恶名欲自杀经一卷  
西晋沙门释法炬

比丘避女恶名欲自杀经  
　　如是我闻。一时佛住舍卫国。祇树给孤独园。时有异比丘。在拘萨罗人间。住一林中。时彼比丘。与长者妇女。嬉戏起恶名声。时彼比丘。作是念。我今不应共他妇女起恶名声。我今欲于此林中自杀。时彼林中。止住天神作是念。恶不善不类。此比丘不坏无过。而于林中。欲自杀身。我今当往方便开悟。时彼天神。化作长者女身语比丘言。于诸巷路四衢道中。世间诸人。为我及汝。起恶名声言。我与汝共相习近。作不正事。已有恶名今可还俗共相娱乐。比丘答言。以彼里巷四衢道中。为我与汝起恶名声。共相习近。为不正事。我今且自杀身。时彼天神还复天身。而说偈言。  
　　虽闻多恶名　　苦行者忍之  
　　不应苦自害　　亦不应起恼  
　　闻声恐怖者　　是则林中兽  
　　是轻躁众生　　不成出家法  
　　仁者当堪耐　　下中上恶声  
　　执心坚住者　　是则出家法  
　　不由他人语　　令汝成劫贼  
　　亦不由他人　　令汝得罗汉  
　　如法自知已　　诸天亦复知  
　　尔时比丘。为彼天神所开悟已。专精思惟。断除烦恼。得阿罗汉。