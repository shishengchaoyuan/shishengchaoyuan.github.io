---
title:
  zh-hans: 施食获五福报经
  zh-hant: 施食獲五福報經
category: /佛藏/乾隆藏/小乘阿含部
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E4%B9%BE%E9%9A%86%E8%97%8F/%E5%B0%8F%E4%B9%98%E9%98%BF%E5%90%AB%E9%83%A8/%E6%96%BD%E9%A3%9F%E8%8E%B7%E4%BA%94%E7%A6%8F%E6%8A%A5%E7%BB%8F.md
daizhige_url: https://daizhige.org/%E4%BD%9B%E8%97%8F/%E4%B9%BE%E9%9A%86%E8%97%8F/%E5%B0%8F%E4%B9%98%E9%98%BF%E5%90%AB%E9%83%A8/%E6%96%BD%E9%A3%9F%E8%8E%B7%E4%BA%94%E7%A6%8F%E6%8A%A5%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T0132b
  kanripo:
    - KR6a0135/CBETA
    - KR6a0135/T
---

施食获五福报经一卷

小乘阿含部  
施食获五福报经一卷  
失译人名今附东晋录译

施食获五福报经\(亦名佛说施色力经\)  
　　闻如是。一时佛游舍卫国祇树给孤独园。是时佛告诸比丘众。当知食以节受而名损佛言。人持饭食施人有五福德。智者消息意度弘廓。则有五福德道。何谓为五。一曰施命。二曰施色。三曰施力。四曰施安。五曰施辩。何谓施命。一切众生依食而立身命。不得饭食不过七日奄忽寿终。是故施食者则施命也。其施命者。世世长寿生天世间。命不中夭。衣食自然财富无量。何谓施色。得施食者颜色光泽。不得食时忿无润形。面目燋悴不可显示。是故施食者则施颜色。其施色者。世世端正生天世间。姿貌炜炜世之希有。见莫不观稽首为礼。何者施力。人得饭食气力强盛。举动进止不以为难。不得食者饥渴热恼气息虚羸。是故施食则施力也。其施力者。世世多力生天世间。力无等双出入进止而不衰耗。何谓施安。人得饭食身为安隐不以为患。不得食者。心愁身危坐起无赖不能自定。是故施食。则施安也。其施安者。世世无患心安身强。生天世间不受众殃。所可至到常遇贤良。财富无数不中夭伤。何谓施辩。得施食者。气充意强言语通利。不得食者身劣意弱。不得说事口难发言。是故施食则施辩才。其施辩者。世世聪明生天世间。言辞辩慧口辩流利无一瑕秽。闻者喜悦莫不戴仰。是五福德施。若发道意施于一切。既得此福。所生之处常见现在佛咨受深法。四等四恩六度无极三十七品。法身现相寿命无穷相好分明。三十二相致十种力以成佛道。为立大安普济危厄。智慧辩才出万亿音度脱十方。佛说是经时。诸比丘众天龙鬼神四部弟子。莫不欢喜作礼而去。