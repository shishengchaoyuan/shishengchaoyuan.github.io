---
title:
  zh-hans: 菩萨诃色欲法
category: /佛藏/乾隆藏/西土圣贤撰集
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E4%B9%BE%E9%9A%86%E8%97%8F/%E8%A5%BF%E5%9C%9F%E5%9C%A3%E8%B4%A4%E6%92%B0%E9%9B%86/%E8%8F%A9%E8%90%A8%E8%AF%83%E8%89%B2%E6%AC%B2%E6%B3%95.md
daizhige_url: https://daizhige.org/%E4%BD%9B%E8%97%8F/%E4%B9%BE%E9%9A%86%E8%97%8F/%E8%A5%BF%E5%9C%9F%E5%9C%A3%E8%B4%A4%E6%92%B0%E9%9B%86/%E8%8F%A9%E8%90%A8%E8%AF%83%E8%89%B2%E6%AC%B2%E6%B3%95.html
additional_info:
  - 2025-09-15 转换自「殆知阁」GitHub 仓库中的 txt 版本
---

菩萨诃色欲法一卷

西土圣贤撰集  
菩萨诃色欲法一卷  
后秦三藏鸠摩罗什译

菩萨诃色欲法  
　　女色者。世间之枷锁。凡夫恋着不能自拔。女色者。世间之重患。凡夫困之至死不免。女色者。世间之衰祸。凡夫遭之无厄不至。行者既得舍之。若复顾念。是为从狱得出。还复思入。从狂得正。而复乐之。从病得差。复思得病。智者怒之知其狂而颠蹶。死无日矣。凡夫重色。甘为之仆。终身驰骤。为之辛苦。虽复呋质寸斩。锋镝交至。甘心受之不以为患。狂人乐狂不是过也。行者若能弃之不顾。是则破枷脱锁。恶狂厌病。离于衰祸。既安且吉。得出牢狱。永无患难。女人之相。其言如蜜。而其心如毒。譬如停渊澄镜。而蛟龙居之。金山宝窟。而师子处之。当知此害不可近。室家不和。妇人之由。毁宗败族。妇人之罪。实是阴贼灭人慧明。亦是猎围鲜得出者。譬如高罗。群鸟落之。不能奋飞。又如密网。众鱼投之。刳肠俎肌。亦如暗坑。无目投之。如蛾赴火。是以智者知而远之。不受其害。恶而秽之。不为此物之所惑也。