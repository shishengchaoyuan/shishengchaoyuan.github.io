---
title:
  zh-hans: 佛说菩萨修行四法经
  zh-hant: 佛說菩薩修行四法經
author: '[唐]地婆诃罗'
category: /佛藏/乾隆藏/大乘五大部外重译经
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E4%B9%BE%E9%9A%86%E8%97%8F/%E5%A4%A7%E4%B9%98%E4%BA%94%E5%A4%A7%E9%83%A8%E5%A4%96%E9%87%8D%E8%AF%91%E7%BB%8F/%E4%BD%9B%E8%AF%B4%E8%8F%A9%E8%90%A8%E4%BF%AE%E8%A1%8C%E5%9B%9B%E6%B3%95%E7%BB%8F.md
daizhige_url: https://daizhige.org/%E4%BD%9B%E8%97%8F/%E4%B9%BE%E9%9A%86%E8%97%8F/%E5%A4%A7%E4%B9%98%E4%BA%94%E5%A4%A7%E9%83%A8%E5%A4%96%E9%87%8D%E8%AF%91%E7%BB%8F/%E4%BD%9B%E8%AF%B4%E8%8F%A9%E8%90%A8%E4%BF%AE%E8%A1%8C%E5%9B%9B%E6%B3%95%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T0773
  kanripo:
    - KR6i0470/CBETA
    - KR6i0470/T
    - KR6i0470/TKD
---

佛说菩萨修行四法经一卷

大乘五大部外重译经  
佛说菩萨修行四法经一卷  
唐中天竺三藏地婆诃罗奉诏译

佛说菩萨修行四法经  
　　如是我闻。一时佛在舍卫国祇树给孤独园。与大比丘众千二百五十人俱。尔时世尊告诸比丘。汝等已得无量善利。当求无上佛大菩提。何以故。佛菩提者。世出世间无等等故。若未来世诸众生等。发意欲求佛菩提者。当修四法。何等为四。一者当发大菩提心。宁失身命不应退转。二者应当亲近善友。宁失身命不应远离。三者应修忍辱柔和。宁失身命不生嗔恚。四者当依寂静之处。宁失身命不思愦闹。诸善男子。如是四法。菩萨摩诃萨应当修学。尔时世尊。即说偈言。  
　　诸欲求胜果　　当发菩提心  
　　策勤精进行　　须依善知识  
　　忍辱佛所赞　　称为有力人  
　　空闲圣所居　　无畏犹师子  
　　尔时世尊说此偈已。复作是言。诸有智慧大慈悲者。能修如上四种之法。其人则能解脱生死出离魔网。成等正觉得大涅槃。尔时世尊说此经已。彼诸比丘及诸菩萨。闻佛所说皆大欢喜。信受奉行作礼而去。