---
title:
  zh-hans: 佛说四无所畏经
  zh-hant: 佛說四無所畏經
author: '[宋]施护'
category: /佛藏/乾隆藏/宋元入藏诸大小乘经
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E4%B9%BE%E9%9A%86%E8%97%8F/%E5%AE%8B%E5%85%83%E5%85%A5%E8%97%8F%E8%AF%B8%E5%A4%A7%E5%B0%8F%E4%B9%98%E7%BB%8F/%E4%BD%9B%E8%AF%B4%E5%9B%9B%E6%97%A0%E6%89%80%E7%95%8F%E7%BB%8F.md
daizhige_url: https://daizhige.org/%E4%BD%9B%E8%97%8F/%E4%B9%BE%E9%9A%86%E8%97%8F/%E5%AE%8B%E5%85%83%E5%85%A5%E8%97%8F%E8%AF%B8%E5%A4%A7%E5%B0%8F%E4%B9%98%E7%BB%8F/%E4%BD%9B%E8%AF%B4%E5%9B%9B%E6%97%A0%E6%89%80%E7%95%8F%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T0775
  kanripo:
    - KR6i0472/CBETA
    - KR6i0472/T
    - KR6i0472/TKD
---

佛说四无所畏经一卷

宋元入藏诸大小乘经  
佛说四无所畏经一卷  
宋西天三藏朝散大夫试鸿胪卿传法大师施护奉诏译

佛说四无所畏经  
　　如是我闻。一时佛在舍卫国祇树给孤独园。尔时世尊告诸苾刍。汝等谛听。如来应正等觉。成就四无所畏。于大众中。转大法轮。如师子吼。自在无畏。时诸苾刍。闻是语已。五体投地。顶礼佛足。合掌白言。云何如来四无所畏。  
　　佛告苾刍。我于往昔。在大众中。而作是言。如来成就正等正觉。如是说时。沙门婆罗门。魔梵天人。俱发言曰。此所宣说。非依法教。未曾见闻。有如是事。尔时世尊。于彼众中。无惊无怖。心得安乐。住无所畏。又复告言。我身清净。诸漏已尽。如是说时。沙门婆罗门。魔梵天人。俱发言曰。此所宣说。非依法教。未曾见闻。有如是事。尔时世尊。于彼众中。无惊无怖。心得安乐。住无所畏。复次告言。一障杂染。能障道果。此障若灭。圣道自现。如是说时。沙门婆罗门。魔梵天人。俱发言曰。此所宣说。非依法教。未曾见闻。有如是事。尔时世尊。于彼众中。无惊无怖。心得安乐。住无所畏。  
　　复次告言。修戒定等。能出生死。尽诸苦报。如是说时。沙门婆罗门。魔梵天人。俱发言曰。此所宣说。非依法教。未曾见闻。有如是事。尔时世尊。于彼众中。无惊无怖。心得安乐。住无所畏。佛告苾刍。是名如来转大法轮四无所畏。复次苾刍。亦于八大众中。具足成就。四无所畏。云何为八。昔于一处。有无数百沙门众。或住或立或行或坐。互相言曰。往昔佛说如是法相。甚深难解。未曾见闻。为是为非。为虚为实。  
　　尔时如来。闻彼言已。心无怯惧。身无毛竖。自在无畏。如山不动。复次无数百婆罗门众。无数百刹帝利众。无数百居士众。无数百四天王众。无数百忉利天众。无数百魔王众。无数百梵天众。如是八众。或住或立或行或坐。互相言曰。往昔佛说如是法相。甚深难解。未曾见闻。为是为非。为虚为实。  
　　尔时如来。闻彼言已。心无怯惧。身无毛竖。自在无畏。如山不动。佛言。苾刍。是名八部大众之中。得无所畏。即说颂曰。  
　　如来自在转法轮　　昔能成就四无畏  
　　天人魔梵及沙门　　闻师章句怀犹豫  
　　身心不动得无畏　　利乐一切诸有情  
　　令发无上菩提心　　恭敬修行到彼岸  
　　尔时诸大苾刍。闻佛所说。信受奉行。