---
title:
  zh-hans: 佛说了义般若波罗蜜多经
  zh-hant: 佛說了義般若波羅蜜多經
author: '[宋]施护'
category: /佛藏/乾隆藏/宋元入藏诸大小乘经
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E4%B9%BE%E9%9A%86%E8%97%8F/%E5%AE%8B%E5%85%83%E5%85%A5%E8%97%8F%E8%AF%B8%E5%A4%A7%E5%B0%8F%E4%B9%98%E7%BB%8F/%E4%BD%9B%E8%AF%B4%E4%BA%86%E4%B9%89%E8%88%AC%E8%8B%A5%E6%B3%A2%E7%BD%97%E8%9C%9C%E5%A4%9A%E7%BB%8F.md
daizhige_url: https://daizhige.org/%E4%BD%9B%E8%97%8F/%E4%B9%BE%E9%9A%86%E8%97%8F/%E5%AE%8B%E5%85%83%E5%85%A5%E8%97%8F%E8%AF%B8%E5%A4%A7%E5%B0%8F%E4%B9%98%E7%BB%8F/%E4%BD%9B%E8%AF%B4%E4%BA%86%E4%B9%89%E8%88%AC%E8%8B%A5%E6%B3%A2%E7%BD%97%E8%9C%9C%E5%A4%9A%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T0247
  kanripo:
    - KR6c0220/CBETA
    - KR6c0220/T
    - KR6c0220/TKD
---

佛说了义般若波罗蜜多经一卷

宋元入藏诸大小乘经  
佛说了义般若波罗蜜多经一卷  
宋西天北印度三藏传法大师施护奉诏译

佛说了义般若波罗蜜多经  
　　尔时世尊。告尊者舍利子言。汝今当知。诸有菩萨摩诃萨乐欲修习般若波罗蜜多相应行者。当于诸法如实了知诸有所作离一切相。是时尊者舍利子。合掌恭敬前白佛言。世尊。如世尊言。诸有菩萨摩诃萨。乐欲修习般若波罗蜜多相应行者。云何了知诸法自性。于诸所作云何离相。佛言舍利子。若诸菩萨摩诃萨。乐欲圆满相应胜行及于诸法离所作相者。当了诸法住无所住。即能圆满相应胜行。复次舍利子。若诸菩萨摩诃萨。于诸法中行施行者。无能施无所施施无所得。若如是者。即能圆满施波罗蜜。又复修习诸戒法者。无能持无所持无起作。若如是者。即能圆满戒波罗蜜。又复修习忍辱法者。于诸法中无所动转离诸起作。若如是者。即能圆满忍波罗蜜。又复当于相应行中精进修习。若身若心无有懈倦无起作相。若如是者。即能圆满精进波罗蜜。又复于诸法中无有散乱离所得相。若如是者。即能圆满定波罗蜜。  
　　舍利子。若诸菩萨摩诃萨。乐欲安住般若波罗蜜多相应者。应当圆满四念处。四正断。四神足。五根。五力。七觉支。八正道法。  
　　又复观想空三摩地。无相三摩地。无愿三摩地。四禅定法。四无量法。四无色定法。八解脱法。九先行法。九想法。何名九想。所谓内法想尾布野迦想。离赤想。离青想。尾佉祢多想。无住想。离散想。无热恼想。离饮食想。如是名为九想法。  
　　又复念佛想。念法想。念僧想。念戒施天等想。离烦恼想。念生灭想。念无常苦无我等想。念诸世间不究竟想。念苦智想。集智想。灭智想。道智想。尽智想。无生智想。法智想。无我智想。和合智想。如实智想。语言分别想。离语言分别想。未知当知根想。已知根想。具知根想。不净想。清净想。奢摩他毗钵舍那想。三明想。四了知想。四无畏想。五神通想。六波罗蜜想。七种住心想。八大人法想。九众生住想。如来十力想。十八不共法想。大慈想。大悲想。乃至一切智智想。于如是等法当作如是想。  
　　又复诸菩萨摩诃萨。乐欲圆满一切智一切种智者。当于般若波罗蜜多如实观想。  
　　又复若欲圆满道相智一切相智。了达一切众生心行相等。断除一切众生诸杂染者。应当修习般若波罗蜜多相应胜行。舍利子。如我上说诸法想门。菩萨摩诃萨当如是学。  
　　尔时尊者舍利子复白佛言。世尊。诸菩萨摩诃萨。修般若波罗蜜多者当断何法。佛言舍利子。修般若波罗蜜多者。应当断除十种疑惑。何等为十。所谓有性疑。无性疑。诸法差别疑。毁谤疑。一法疑。多法疑。同异疑。上品疑。如名疑。如名义疑。此等十疑应当除断。若如是者。即菩萨摩诃萨于一切相悉无所观。以相无所观故。名亦无所观般若波罗蜜多。亦无所观诸行。无所观色。无所观受想行识。皆无所观。何以故。色自性空空离性故。色体即空离色无别空。空体即色离空无别色。是义云何。名分别故。舍利子当知。色法自性不生不灭非染非净。彼名自性。亦非缘法离诸疑惑。无所从来亦无所住。如实所生离三际故。色法如是。受想行识亦复如是。是故菩萨摩诃萨。于诸名相皆无所观。以无所观故而无所入。无所入者。即能圆满般若波罗蜜多相应胜行。