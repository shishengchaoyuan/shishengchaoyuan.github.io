---
title:
  zh-hans: 佛说目连所问经
  zh-hant: 佛說目連所問經
author: '[宋]法天'
category: /佛藏/乾隆藏/宋元入藏诸大小乘经
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E4%B9%BE%E9%9A%86%E8%97%8F/%E5%AE%8B%E5%85%83%E5%85%A5%E8%97%8F%E8%AF%B8%E5%A4%A7%E5%B0%8F%E4%B9%98%E7%BB%8F/%E4%BD%9B%E8%AF%B4%E7%9B%AE%E8%BF%9E%E6%89%80%E9%97%AE%E7%BB%8F.md
daizhige_url: https://daizhige.org/%E4%BD%9B%E8%97%8F/%E4%B9%BE%E9%9A%86%E8%97%8F/%E5%AE%8B%E5%85%83%E5%85%A5%E8%97%8F%E8%AF%B8%E5%A4%A7%E5%B0%8F%E4%B9%98%E7%BB%8F/%E4%BD%9B%E8%AF%B4%E7%9B%AE%E8%BF%9E%E6%89%80%E9%97%AE%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T1468
  kanripo:
    - KR6k0057/CBETA
    - KR6k0057/T
    - KR6k0057/TKD
---

佛说目连所问经一卷

宋元入藏诸大小乘经  
佛说目连所问经一卷  
宋西天中印度摩伽陀国三藏传教大师法天奉诏译

佛说目连所问经  
　　如是我闻。一时佛在王舍城竹林精舍。尔时尊者大目犍连。于夜后分。从自住处往诣佛所。到已投地顶礼佛足于一面坐。  
　　彼时尊者大目犍连。即从坐起。白佛言。世尊。若有苾刍苾刍尼。迷醉犯戒无惭无愧。轻慢律仪。行非法行。世尊彼等云何而得其福。  
　　世尊告言。尊者大目犍连。若有苾刍苾刍尼。迷醉犯戒无惭无愧。轻慢律仪。行非法行。彼人命终生地狱中。寿等四大王天五百年。计人间岁数九百万岁。尊者大目犍连。复白佛言。世尊。若有苾刍苾刍尼。迷醉犯戒无惭无愧。轻慢律仪。不依说法。彼等云何而得其福。  
　　世尊告言。尊者大目犍连。若有苾刍苾刍尼。迷醉犯戒无惭无愧。轻慢律仪。若不依说法。彼人命终生地狱中。寿等忉利天一千岁。计人间算数三俱胝六百万岁。  
　　尊者大目犍连。白佛言。世尊。若有苾刍苾刍尼。迷醉犯戒无惭无愧。轻慢律仪。行波逸提法。彼等云何而得其福。  
　　世尊告言。尊者大目犍连。若有苾刍苾刍尼。迷醉犯戒无惭无愧。轻慢律仪。行波逸提法。彼人命终生地狱中。寿等夜摩天二千岁。计人间算数一十四俱胝四百万岁。  
　　尊者大目犍连白佛言。世尊。若有苾刍苾刍尼。迷醉犯戒无惭无愧。轻慢律仪。犯吐罗钵底法。彼等云何得多福利。  
　　世尊告言。尊者大目犍连。若有苾刍苾刍尼。迷醉犯戒无惭无愧。轻慢律仪。犯吐罗钵底法。彼人命终生地狱中。寿命兜率陀天四千岁。计人间算数五十七俱胝六万岁。  
　　尊者大目犍连。白佛言。世尊。若有苾刍苾刍尼。迷醉犯戒无惭无愧。轻慢律仪。犯僧伽婆尸沙法。彼等云何得多福利。  
　　世尊告言。尊者大目犍连。若有苾刍苾刍尼。迷醉犯戒无惭无愧。轻慢律仪。犯僧伽婆尸沙法。彼人命终生地狱中。寿等化乐天八千岁。计人间算数二百三十俱胝四百万岁。  
　　尊者大目犍连。白佛言。世尊。若有苾刍苾刍尼。迷醉犯戒无惭无愧。轻慢律仪。犯波罗夷法。彼等云何得多福利。  
　　世尊告言。尊者大目犍连。若有苾刍苾刍尼。迷醉犯戒无惭无愧。轻慢律仪。犯波罗夷法。彼人命终生地狱中。寿等他化自在天一万六千岁。计人间算数九百一十五俱胝六百万岁。尊者大目犍连。闻佛说已。心大欢喜。作礼而去。