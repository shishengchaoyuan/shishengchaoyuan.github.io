---
title:
  zh-hans: 佛说八大菩萨经
  zh-hant: 佛說八大菩薩經
author: '[宋]法贤'
author_cbdb_ids: [635593]
category: /佛藏/乾隆藏/宋元入藏诸大小乘经
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E4%B9%BE%E9%9A%86%E8%97%8F/%E5%AE%8B%E5%85%83%E5%85%A5%E8%97%8F%E8%AF%B8%E5%A4%A7%E5%B0%8F%E4%B9%98%E7%BB%8F/%E4%BD%9B%E8%AF%B4%E5%85%AB%E5%A4%A7%E8%8F%A9%E8%90%A8%E7%BB%8F.md
daizhige_url: https://daizhige.org/%E4%BD%9B%E8%97%8F/%E4%B9%BE%E9%9A%86%E8%97%8F/%E5%AE%8B%E5%85%83%E5%85%A5%E8%97%8F%E8%AF%B8%E5%A4%A7%E5%B0%8F%E4%B9%98%E7%BB%8F/%E4%BD%9B%E8%AF%B4%E5%85%AB%E5%A4%A7%E8%8F%A9%E8%90%A8%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T0490
  kanripo:
    - KR6i0119/CBETA
    - KR6i0119/T
    - KR6i0119/TKD
---

佛说八大菩萨经一卷

宋元入藏诸大小乘经  
佛说八大菩萨经一卷  
宋西天三藏朝散大夫明教大师法贤奉诏译

佛说八大菩萨经  
　　如是我闻。一时佛在舍卫国祇树给孤独园。与大苾刍众千二百五十人俱。复有八大菩萨摩诃萨。其名曰。  
　　妙吉祥菩萨摩诃萨。圣观自在菩萨摩诃萨。慈氏菩萨摩诃萨。虚空藏菩萨摩诃萨。普贤菩萨摩诃萨。金刚手菩萨摩诃萨。除盖障菩萨摩诃萨。地藏菩萨摩诃萨。以为上首。复有诸大菩萨摩诃萨。其名曰。  
　　无能胜菩萨摩诃萨。龙相菩萨摩诃萨。喜意菩萨摩诃萨。无垢藏菩萨摩诃萨。无垢称菩萨摩诃萨。智王菩萨摩诃萨。无边军菩萨摩诃萨。智光菩萨摩诃萨。慧光菩萨摩诃萨。慧灯菩萨摩诃萨。智灯菩萨摩诃萨。梵授菩萨摩诃萨。天冠菩萨摩诃萨。如是等诸大菩萨。皆来会坐。  
　　尔时世尊。告舍利弗。汝今谛听。过东方恒河沙数世界。有一佛刹名无能胜。彼土有佛。名善精进吉祥如来应正等觉。现为众生说微妙法。  
　　复次舍利弗。又过东方十恒河沙世界。有一佛刹名曰无我。彼土有佛。号普照如来应供正等觉。现为众生说微妙法。  
　　复次舍利弗。又过东方三恒河沙数世界。有一佛刹名曰善爱。彼土有佛。号吉祥如来应供正等觉。现为众生说微妙法。  
　　复次舍利弗。又过东方三十四恒河沙世界。有一佛刹名寂静藏。彼土有佛。号印捺啰计睹特嚩惹王如来应供正等觉。现为众生说微妙法。  
　　复次舍利弗。又过东方五恒河沙世界。有一佛刹名曰离尘。彼土有佛。号喜功德光自在王如来应供正等觉。现为众生说微妙法。  
　　佛告舍利弗。若有善男子善女人等。于此经中闻是诸佛如来名号。一心谛听或自忆念。或书写读诵为他解说。彼人命终不堕恶趣。不生边地邪见诸恶律仪下贱族中。亦不生于长寿天中。亦不生于五浊恶世。饥馑疾病刀兵劫中。亦无王难水难火难贼盗虎狼等难。常生佛刹及天上人间。身相端严诸根具足。眷属圆满得宿命智。具六波罗蜜。行四无量法。通达一切甚深法藏。成最上道。佛说此经已。诸大菩萨。舍利弗及诸苾刍。天人阿修罗等。闻佛所说皆大欢喜。信受奉行。