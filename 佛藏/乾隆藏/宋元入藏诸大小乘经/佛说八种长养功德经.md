---
title:
  zh-hans: 佛说八种长养功德经
  zh-hant: 佛說八種長養功德經
author: '[宋]施护'
category: /佛藏/乾隆藏/宋元入藏诸大小乘经
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E4%B9%BE%E9%9A%86%E8%97%8F/%E5%AE%8B%E5%85%83%E5%85%A5%E8%97%8F%E8%AF%B8%E5%A4%A7%E5%B0%8F%E4%B9%98%E7%BB%8F/%E4%BD%9B%E8%AF%B4%E5%85%AB%E7%A7%8D%E9%95%BF%E5%85%BB%E5%8A%9F%E5%BE%B7%E7%BB%8F.md
daizhige_url: https://daizhige.org/%E4%BD%9B%E8%97%8F/%E4%B9%BE%E9%9A%86%E8%97%8F/%E5%AE%8B%E5%85%83%E5%85%A5%E8%97%8F%E8%AF%B8%E5%A4%A7%E5%B0%8F%E4%B9%98%E7%BB%8F/%E4%BD%9B%E8%AF%B4%E5%85%AB%E7%A7%8D%E9%95%BF%E5%85%BB%E5%8A%9F%E5%BE%B7%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T1498
  kanripo:
    - KR6k0120/CBETA
    - KR6k0120/T
    - KR6k0120/TKD
---

佛说八种长养功德经一卷

宋元入藏诸大小乘经  
佛说八种长养功德经一卷  
宋西天三藏朝散大夫传梵大师法护等奉诏译

佛说八种长养功德经  
　　归命一切佛。惟愿一切佛菩萨众摄受于我。即说伽陀颂曰。  
　　我今归命胜菩提　　最上清净佛法众  
　　我发广大菩提心　　自他利益皆成就  
　　忏除一切不善业　　随喜无边众福蕴  
　　先当不食一日中　　后修八众长养法  
　　当知八种长养法者。所谓八戒。弟子应于阿阇梨前二三重复。说是伽陀已。次复当称己之名字。我名某甲。惟愿阿阇梨。摄受于我。我从今时发净信心。乃至坐菩提场成等正觉。誓归依佛二足胜尊。誓归依法离欲胜尊。誓归依僧调伏胜尊。如是三宝是所归趣。我某甲净信优婆塞。惟愿阿阇梨。忆持护念我。从今日今时发起净心。乃至过是夜分汔。于明旦日初出时。于其中间奉持八戒。所谓一不杀生。二不偷盗。三不非梵行。四不妄语。五不饮酒。六不非时食。七不花鬘庄严其身及歌舞戏等。八不坐卧高广大床我今舍离如是等事。誓愿不舍清净禁戒八种功德。二三重复作如是说。又言。我持戒行庄严其心令心喜悦。广修一切相应胜行。求成佛果究竟圆满。又说伽陀曰。  
　　我发无二最上心　　为诸众生不请友  
　　胜菩提行善所行　　成佛世间广利益  
　　愿我乘是善业故　　此世不久成正觉  
　　说法饶益于世间　　解说众生三有苦