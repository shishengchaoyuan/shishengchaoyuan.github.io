---
title:
  zh-hans: 般泥洹后灌腊经
  zh-hant: 般泥洹後灌臘經
author: '[西晋]竺法护'
category: /佛藏/乾隆藏/大乘涅槃部
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E4%B9%BE%E9%9A%86%E8%97%8F/%E5%A4%A7%E4%B9%98%E6%B6%85%E6%A7%83%E9%83%A8/%E8%88%AC%E6%B3%A5%E6%B4%B9%E5%90%8E%E7%81%8C%E8%85%8A%E7%BB%8F.md
daizhige_url: https://daizhige.org/%E4%BD%9B%E8%97%8F/%E4%B9%BE%E9%9A%86%E8%97%8F/%E5%A4%A7%E4%B9%98%E6%B6%85%E6%A7%83%E9%83%A8/%E8%88%AC%E6%B3%A5%E6%B4%B9%E5%90%8E%E7%81%8C%E8%85%8A%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - T0391
  kanripo:
    - KR6g0036/CBETA
    - KR6g0036/T
    - KR6g0036/TKD
---

般泥洹后灌腊经一卷

大乘涅槃部  
般泥洹后灌腊经一卷  
西晋三藏法师竺法护译

般泥洹后灌腊经  
　　闻如是：一时，佛在舍卫国祇树给孤独园，与摩诃比丘僧、诸天、人民，共会坐说经。  
　　阿难前长跪叉手白佛言：“天中之天，欲有所问，愿佛说之。若佛般泥洹后，四辈弟子比丘、比丘尼、优婆塞、优婆夷，四月八日、七月十五日，灌腊当何所用？”  
　　佛语阿难：“灌腊佛者，是福愿人之度者，各自减钱宝，割取珍爱，用求度世之福，当给寺燃灯烧香用作经像，若供养师，施与贫穷，可设斋会。  
　　“不可贳许，然后不出，此为现世负佛，自是心口所作当得妄语之罪。所以者何？为佛设槃作礼，以五种香水手自浴佛师，哒嚫咒愿，当此之时，天龙鬼神皆明证知：此人出五家财物，侵妻子分用求福利。而反不出，当有五罪入三恶道。何等为五？一者、财物日减；二者、喜忘遗；三者、治生所向无利；四者、入太山地狱中，被考治苦痛难言；五者、后世来生，或作奴婢、牛、马、骡、驴、骆驼，或作猪、羊。是为五。更罪三恶：一者、为入薜荔中作饿鬼；二者、入禽兽作畜生；三者、泥犁中当更十八地狱，罪不可数。  
　　“七月十五日，自向七世父母、五种亲属，有堕恶道勤苦剧者，因佛作礼福，欲令解脱忧苦，名为灌腊。  
　　“佛者，天上天下三界之王，不食世间人民也。其物皆众僧分之，不应独取，是为大罪。若无僧可分，施贫穷、孤独、羸老，是种善根。”  
　　诸弟子闻经欢喜。为佛作礼而去。