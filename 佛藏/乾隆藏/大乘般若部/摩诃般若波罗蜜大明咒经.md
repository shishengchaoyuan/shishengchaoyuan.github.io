---
title:
  zh-hans: 摩诃般若波罗蜜大明咒经
  zh-hant: 摩訶般若波羅蜜大明咒經
author: '[姚秦]鸠摩罗什'
category: /佛藏/乾隆藏/大乘般若部
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E4%B9%BE%E9%9A%86%E8%97%8F/%E5%A4%A7%E4%B9%98%E8%88%AC%E8%8B%A5%E9%83%A8/%E6%91%A9%E8%AF%83%E8%88%AC%E8%8B%A5%E6%B3%A2%E7%BD%97%E8%9C%9C%E5%A4%A7%E6%98%8E%E5%92%92%E7%BB%8F.md
daizhige_url: https://daizhige.org/%E4%BD%9B%E8%97%8F/%E4%B9%BE%E9%9A%86%E8%97%8F/%E5%A4%A7%E4%B9%98%E8%88%AC%E8%8B%A5%E9%83%A8/%E6%91%A9%E8%AF%83%E8%88%AC%E8%8B%A5%E6%B3%A2%E7%BD%97%E8%9C%9C%E5%A4%A7%E6%98%8E%E5%92%92%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  ctext:
    - ctp:wb4786
---

摩诃般若波罗蜜大明咒经一卷

大乘般若部  
摩诃般若波罗蜜大明咒经一卷  
后秦三藏法师鸠摩罗什译

摩诃般若波罗蜜大明咒经  
　　观世音菩萨，行深般若波罗蜜时，照见五阴空，度一切苦厄。  
　　舍利弗，色空故，无恼坏相；受空故，无受相；想空故，无知相；行空故，无作相；识空故，无觉相。何以故？舍利弗，非色异空，非空异色，色即是空，空即是色，受想行识亦如是。  
　　舍利弗，是诸法空相，不生不灭，不垢不净，不增不减。是空法，非过去，非未来，非现在。是故空中，无色，无受想行识，无眼耳鼻舌身意，无色声香味触法，无眼界乃至无意识界，无无明亦无无明尽，乃至无老死，无老死尽，无苦集灭道，无智亦无得，以无所得故。  
　　菩萨依般若波罗蜜故，心无挂碍；无挂碍故，无有恐怖，离一切颠倒梦想苦恼，究竟涅槃。  
　　三世诸佛依般若波罗蜜故，得阿耨多罗三藐三菩提。  
　　故知般若波罗蜜是大明咒、无上明咒、无等等明咒，能除一切苦，真实不虚。  
　　故说般若波罗蜜咒，即说咒曰：  
　　竭帝竭帝　波罗竭帝　波罗僧竭帝　菩提僧莎呵