---
title:
  zh-hans: 观心食法
  zh-hant: 觀心食法
category: /佛藏/续藏经/中国撰述/诸宗著述部/天台宗
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E7%BB%AD%E8%97%8F%E7%BB%8F/%E4%B8%AD%E5%9B%BD%E6%92%B0%E8%BF%B0/%E8%AF%B8%E5%AE%97%E8%91%97%E8%BF%B0%E9%83%A8/%E5%A4%A9%E5%8F%B0%E5%AE%97/%E8%A7%82%E5%BF%83%E9%A3%9F%E6%B3%95.md
daizhige_url: https://daizhige.org/%E4%BD%9B%E8%97%8F/%E7%BB%AD%E8%97%8F%E7%BB%8F/%E4%B8%AD%E5%9B%BD%E6%92%B0%E8%BF%B0/%E8%AF%B8%E5%AE%97%E8%91%97%E8%BF%B0%E9%83%A8/%E5%A4%A9%E5%8F%B0%E5%AE%97/%E8%A7%82%E5%BF%83%E9%A3%9F%E6%B3%95.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - X0911
  kanripo:
    - KR6d0210/CBETA
    - KR6d0210/X
---

续藏经   观心食法  
　隋 智顗述

　　观心食法

　　　　天台　智者大师  
　　既敷座已。听维那进止。鸣钟后敛手供养一体三宝。徧十方界施作佛事。次出生饭称施六道。即表六波罗密。然后受此食。夫食者。众生之外命。若不入观即润生死。若能知入观。分别生死有边无边。不问分卫与清众净食皆须作观观之者。自恐此身内旧食皆是无明烦恼润益生死。今之所食皆是般若。想於旧食从毛孔次第而出。食既出已心路即开。食今新食。照诸暗灭成於般若。故净名云。於食等者於法亦等。是为明证。以此食故成般若食。能养法身。法身得立即得解脱。是为三德照此食者。非新非故。而有旧食之故。而有新食之新。是名为假。求故不得。求新不得。毕竟空寂。名之为空观。食者自那可食为新。既无新食那可得食。食者而不离旧食养身而新食重益。因缘和合。不可前后分别。名之为中。只中即假空。只空即中假。只假即空中。不可思议。名为中道。又净名云。非有烦恼。非离烦恼。非入定意。非起定意。是名食法也。