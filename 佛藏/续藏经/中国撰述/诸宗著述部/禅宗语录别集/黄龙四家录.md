---
title:
  zh-hans: 黄龙四家录
category: /佛藏/续藏经/中国撰述/诸宗著述部/禅宗语录别集
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E7%BB%AD%E8%97%8F%E7%BB%8F/%E4%B8%AD%E5%9B%BD%E6%92%B0%E8%BF%B0/%E8%AF%B8%E5%AE%97%E8%91%97%E8%BF%B0%E9%83%A8/%E7%A6%85%E5%AE%97%E8%AF%AD%E5%BD%95%E5%88%AB%E9%9B%86/%E9%BB%84%E9%BE%99%E5%9B%9B%E5%AE%B6%E5%BD%95.md
daizhige_url: https://daizhige.org/%E4%BD%9B%E8%97%8F/%E7%BB%AD%E8%97%8F%E7%BB%8F/%E4%B8%AD%E5%9B%BD%E6%92%B0%E8%BF%B0/%E8%AF%B8%E5%AE%97%E8%91%97%E8%BF%B0%E9%83%A8/%E7%A6%85%E5%AE%97%E8%AF%AD%E5%BD%95%E5%88%AB%E9%9B%86/%E9%BB%84%E9%BE%99%E5%9B%9B%E5%AE%B6%E5%BD%95.html
additional_info:
  - 2025-09-15 转换自「殆知阁」GitHub 仓库中的 txt 版本
---

续藏经 黄龙四家录（序）  
　宋 秀人钱密序

黄龙四家语录序

　　言而足。终日言而尽道。言而不足。终日言而尽物。足与不足。二理俱堕。而世岂识之哉。粤有黄龙四世孙惠泉禅师。手录积翠晦堂死心超宗四家语录。俾予为序。夫四大士者。大江之西。禅宗之有光焰者也。或传马祖后身。或拒大沩师席。或雷电影响随声。或六根胜热不坏真风道誉。天下仰之。机锋一触。瓶写万偈。如大空谷应无余声。如大圆鉴照无余影。编珠织贝。散落人间。云堂月窗。万口称诵。随量小大。咸有所得。斯言也。谓之尽物可乎。要之尽物尽道。闻者自荐耳。中有所谓终日言而未尝言者。又非剥皮折骨之所能书也。然则泉师之编次问答。是耶非耶。以之为是。则毗卢藏中。有大经卷。而文字本不立。以之为非。则尸居龙见。渊默雷声。而音容本不忘。是之与非。特未定也。唯解是理。有说无说。皆是真如。未解是理。有说无说。皆堕邪见。由是知惠泉之心。即四师之心也。惠泉之见。即四师之见也。甲乙其说。用示方来。以广四师利物之仁。由音声入。不啬一己。以传四师行道之惠。真祖师西来之本意也。坐进此道者。试以此文评之。绍兴十一年。三月五日。秀人钱密序。