---
title:
  zh-hans: 佛说却温黄神咒经
  zh-hant: 佛說卻溫黃神咒經
category: /佛藏/续藏经/印度撰述/密经仪轨部
lastmod: 2018-11-26T22:06:02Z
github_repo_url: https://github.com/frankslin/daizhigev20/blob/data/%E4%BD%9B%E8%97%8F/%E7%BB%AD%E8%97%8F%E7%BB%8F/%E5%8D%B0%E5%BA%A6%E6%92%B0%E8%BF%B0/%E5%AF%86%E7%BB%8F%E4%BB%AA%E8%BD%A8%E9%83%A8/%E4%BD%9B%E8%AF%B4%E5%8D%B4%E6%B8%A9%E9%BB%84%E7%A5%9E%E5%92%92%E7%BB%8F.md
daizhige_url: https://daizhige.org/%E4%BD%9B%E8%97%8F/%E7%BB%AD%E8%97%8F%E7%BB%8F/%E5%8D%B0%E5%BA%A6%E6%92%B0%E8%BF%B0/%E5%AF%86%E7%BB%8F%E4%BB%AA%E8%BD%A8%E9%83%A8/%E4%BD%9B%E8%AF%B4%E5%8D%B4%E6%B8%A9%E9%BB%84%E7%A5%9E%E5%92%92%E7%BB%8F.html
additional_info:
  - 2025-09-15 转换自「殆知阁」GitHub 仓库中的 txt 版本
external_links:
  cbeta:
    - X0193
  kanripo:
    - KR6j0654/CBETA
    - KR6j0654/X
---

续藏经   佛说却温黄神咒经

　　佛说却温黄神咒经

　　闻如是一时佛游王舍城竹林精舍与四部弟子大众俱会为说经法尔时维耶离国属疫气猛盛赫赫犹如炽火死亡无数无所归趣无方救疗於是阿难长跪合掌白佛言彼阿耶离国遭温气疫毒唯愿世尊说诸圣术却彼毒气令得安稳离众苦患佛告贤者阿难汝当听受之有七鬼神常吐毒气以害万姓若人得毒头痛寒热百节欲解苦痛难言人有知其名字者毒不害人是故吾今为汝说之阿难言愿欲闻之佛言若四辈弟子欲称鬼神名安之时当言南无佛陀耶南无达磨耶南无僧伽耶南无十方诸佛南无诸菩萨摩诃萨南无诸圣僧南无咒师\(某甲\)今我弟子所说神咒即从其愿如是神名我今当说沙罗佉三说沙罗佉已便说咒曰。  
　　梦多难鬼　　阿佉尼鬼　　尼佉尸鬼　　阿佉那鬼　　波罗尼鬼　　阿毗罗鬼　　波提棃鬼

　　佛言是七鬼神咒名字如是若人热病时当呼七鬼神名字言疾去疾去莫得久住我弟子身令毒消灭病速除愈我弟子今归依三宝烧香礼敬行是诸佛所说神咒若有咒神不随诸佛教者头破作七分如阿棃树枝若人得病一日二日三日乃至七日热病烦闷先咒神水以与病者饮之当三七遍诵此咒经病毒五温之病并皆消灭若亦立门书着气病者当额书七鬼神名字复取五色缕线各各结其名字系着门上大吉祥也若能勤诵此经专心受持斋戒不吃熏辛诵此七鬼神名字温鬼永断不过门户自进至患家鬼见皆走一身永不染天行若能专心劝人书写受持读诵此经消殃却害若人不能诵得竹筒盛安门户上温鬼不敢过门亦得延年养寿大吉祥也阿难叉手白佛言当何名此经云何奉持佛言此经名为却温神咒佛说如是天龙鬼神一切大众闻咒欢喜作礼奉行。

　　却温神咒经